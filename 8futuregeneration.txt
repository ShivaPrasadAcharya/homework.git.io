future generation march 8 11 am
intergenerational equity
development and prosperity


अदृश्य विकासको लालचमा दृश्य पर्यावरणीय क्षतिको मूल्य चुकाउने विकासवादी अवधारणाले भावी पुस्तालाई सम्पदा होइन, विपदा हस्तान्तरण गर्दछ। अस्वस्थ वातावरणमा जन्मिएका भावी पुस्ताले वर्तमान पुस्ताद्वारा अपहरण गरिएको स्वच्छ वातावरणको अधिकारप्रति प्रश्न उठाउनेछन्, न कि पर्यावरणीय स्लखलनद्वारा प्राप्त हुने भौतिक विकासको कमीप्रति। अतः भावी पुस्ताको प्राथमिक प्रश्न "किन विकास भएन? भन्ने भन्दापनि "किन हाम्रो प्राकृतिक सम्पदालाई विवेकहीन तरिकाले दोहन गरियो?" भन्ने हुनेछ।  प्राकृतिक सम्पदाको संरक्षण र पारिस्थितिकीय सन्तुलन नै वर्तमान पुस्ताले भावी पुस्तालाई दिन सक्ने सर्वाधिक मूल्यवान् उत्तराधिकार हो। यसको अभावमा भौतिक विकासको कुनै महत्त्व रहँदैन।  पारिस्थितिकीय संहारमा लगाम कस्न नसके भावी पुस्ताले संरक्षित क्षेत्रको नाममात्र पाउनेछन्, अस्तित्व होइन। 

ऊर्जाका स्रोत वा पर्यटन प्रवर्द्धनलाई अघि बढाउने नाममा वातावरणीय सन्तुलन भत्काउनु दीर्घकालीन रूपमा नेपालको आर्थिक, सामाजिक र पारिस्थितिकीय सुरक्षाका लागि घातक हुन सक्छ। ठूला परियोजनाहरू आवश्यक हुनसक्छन् तर तिनले संविधान प्रदत्त वातावरणीय अधिकार तथा जैविक विविधता संरक्षणका सिद्धान्तहरू उल्लंघन गर्न सक्दैनन्। जब संविधान र कानूनी व्यवस्थाहरूले नै वातावरणीय संवेदनशीलता कायम राख्न खोज्छन् तव अदालतलाई "विकास विरोधी" भनी भाष्य सिर्जना गर्नुको कुनै तुक छैन। जब कुनै विकास योजनाले संविधान प्रदत्त मौलिक अधिकार, प्राकृतिक स्रोतको दीगो उपयोग, तथा अन्तर्राष्ट्रिय दायित्वहरूसँग मेल खाँदैन भने त्यसलाई रोक्नु न्यायालयको बाध्यकारी कर्तव्य हो।

वातावरण र विकासलाई द्वन्द्वात्मक द्विभाजनमा प्रस्तुत गरी पारिस्थितिकीय संरक्षणको अनिवार्यताबाट विमुख हुने तर्क अदूरदर्शी, विपथगामी र संविधानको मूल्यमान्यता विपरीत छ। भावी पुस्ताको लागि पनि वर्तमानमा गरिने  भौतिक विकास आवश्यक र अनिवार्य छ भन्ने नाममा प्राकृतिक सम्पदाको विनाशलाई न्यायोचित ठहर्‍याउन मिलदैन। आज राष्ट्रिय निकुञ्ज र संरक्षित क्षेत्रमा विकास निर्माणको नाममा गरिने हस्तक्षेपले भावी पुस्तालाई असंख्य प्रजातिको विलुप्ति, जैविक विविधताको क्षय र पारिस्थितिकीय असन्तुलनको विरासत दिनेछ।  प्रत्येक पुस्ताले परपुस्तालाई सुरक्षित र सन्तुलित पर्यावरण हस्तान्तरण गर्नुपर्ने अन्तरपुस्ता दायित्व बोक्छन्। वर्तमान पुस्ताले आफ्नो क्षणिक स्वार्थका लागि भावी पुस्ताको प्राकृतिक सम्पदामाथिको अधिकारलाई कुण्ठित पार्ने 
पाउँदैनन् भन्ने नै अन्तरपुस्ता समन्याय सिद्धान्तको मुल  मर्म पनि यहि हो।



संरक्षित क्षेत्रमा विकास निर्माणको अनुमति दिने निर्णय सरकारको विशेषाधिकार हो भन्ने तर्क सार्वजनिक विश्वासको सिद्धान्तको विरुद्ध छ। सरकार प्राकृतिक सम्पदाको मालिक होइन, न्यासी मात्र हो। संरक्षित क्षेत्रहरू वर्तमान र भावी पुस्ताका लागि सार्वजनिक न्यासको रूपमा व्यवस्थित गरिएका हुन्। सरकारको निर्णय गर्ने अधिकार निसर्त छैन।  यसले पर्यावरणीय सन्तुलन र भावी पुस्ताको हितलाई उल्लङ्घन गर्ने निर्णय लिन सक्दैन। सरकारको विशेषाधिकारको नाममा अन्तरपुस्ता न्यायको सिद्धान्तलाई उल्लङ्घन गर्ने कार्य शक्तिको दुरुपयोग र जिम्मेवारीको अवहेलना हो। संरक्षित क्षेत्रहरूलाई विकासको लागि समर्पण गर्दा अल्पकालीन आर्थिक लाभ हासिल होला तर त्यसले पारिस्थितिकीय सन्तुलनमा पार्ने दीर्घकालीन प्रभावको मूल्य चुकाउन भावी पुस्ताले असमर्थ हुनेछन्। "विकास र समृद्धिका बाटो" खोज्ने नाममा प्राकृतिक संरक्षणको विसर्जन गर्नु भावी पुस्ताको पारिस्थितिकीय अधिकारमाथिको अतिक्रमण हो। स्वस्थ पारिस्थितिकीय प्रणाली बिना भौतिक विकासको कुनै सार्थकता रहँदैन। वातावरणीय विनाशद्वारा सिर्जित संकटले भौतिक विकासको प्रतिफल उपभोग गर्ने क्षमता नै समाप्त पार्दछ।  भावी पुस्ताको अपहरणीय पारिस्थितिकीय अधिकारमाथि अतिक्रमण अक्षम्य हुन्छ। अतः विनाशकारी प्रावधानहरूलाई संरक्षणको मुखुन्डो लगाएर प्रस्तुत गरिनु कपट हो। यस्ता कानूनी प्रावधानहरूले भावी पुस्ताको पारिस्थितिकीय अधिकारमाथि अतिक्रमण गर्दछन्, जो अन्तरपुस्ता न्यायको दृष्टिकोणबाट बदरयोग्य छन्।  


