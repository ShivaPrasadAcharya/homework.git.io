
socioeco march 7- 14.53

sovereign parliament
50 year
international and regional परिवेश
असंवैधानिक कानूनको "औचित्य पूर्णरूपमा व्याख्या


अवश्य पनि संविधान र कानूनको व्याख्या गर्दा सामाजिक-आर्थिक नीति, मौलिक अधिकार र अन्तर्राष्ट्रिय परिवर्तनलाई विचार गर्नुपर्ने हुन्छ। तर संवैधानिक व्याख्यामा ऐतिहासिक निरन्तरता, विधिशास्त्रीय स्थिरता र पूर्वनिर्णयको सम्मान गर्नुपर्ने हुन्छ जुन सामाजिक-आर्थिक परिवेशको नाममा उल्लङ्घन गर्न मिल्दैन। कुनै पनि ऐन वा कानूनी व्यवस्था संशोधन हुँदा त्यसको मूलभावना र संवैधानिक सान्दर्भिकता कायम रहनुपर्छ। विकासको नाममा मूल उद्देश्य नै खण्डित हुने गरी संशोधन गरिनुहुँदैन। राष्ट्रिय निकुञ्ज तथा वन्यजन्तु संरक्षण ऐन, २०२९ को प्रारम्भिक उद्देश्य एवम् प्रस्तावना नै यसको आधारभूत प्राण हो। ५० वर्षको अन्तराल पछि पनि ऐनको मूल उद्देश्य वातावरणीय संरक्षण, जैविक विविधताको सुरक्षा र प्राकृतिक सम्पदाको दीगो व्यवस्थापन अपरिवर्तनीय छन्।  समयको अन्तरालले मौलिक उद्देश्य परिवर्तन गर्दैन। ऐनको आत्मालाई विसर्जन गरी थपिएका दफाहरूलाई विकासको छद्मावरणमा न्यायोचित ठहर्‍याउन सकिंदैन।  सामाजिक-आर्थिक परिवर्तनको नाममा पारिस्थितिकीय संवेदनशीलतालाई परित्याग गर्न मिल्दैन। वास्तवमा परिवर्तित आर्थिक-सामाजिक परिवेशले त झन् प्राकृतिक संरक्षणको महत्त्वलाई द्विगुणित गरेको छ, खण्डित गरेको छैन। विकासको राष्ट्रिय आकांक्षाको नाममा प्राकृतिक संरक्षणको घेरा तोड्ने प्रयास अदूरदर्शी र आत्मघाती छ। दीर्घकालीन विकासको पूर्वशर्त नै पर्यावरणीय संरक्षण हो। प्राकृतिक संरक्षणको विनाश गरी प्राप्त हुने क्षणिक विकास हातमा आउँदा-नआउँदै विनाशका टुक्रामा परिणत हुनेछ। आकांक्षाले दृष्टिहीन बनेको विकासवादी दृष्टिकोणले भावी पुस्ताको जैविक सम्पदामाथिको अधिकारलाई अपहरण गर्दछ। (okuv)


वस्तुतः सार्वभौमसत्ता सम्पन्न जनताद्वारा निर्मित र अनुमोदित लिखित संविधान नै परम सार्वभौम दस्तावेज हो। संसदीय सार्वभौमताको आयातित अवधारणाले संविधानलाई निष्क्रिय र निस्तेज दस्तावेजमा परिणत गर्ने जोखिम उत्पन्न गर्दछ। यो अवधारणा बेलायती संसदीय प्रणालीको विशिष्ट परिवेशमा विकसित भएको र अलिखित संविधानको परिप्रेक्ष्यमा मात्र सान्दर्भिक हुने सिद्धान्त हो। नेपालको सन्दर्भमा, जनताद्वारा प्रत्यक्ष वा परोक्ष रूपमा अनुमोदित संविधानले नै संसदको विधायिकी अधिकारको सीमाङ्कन गर्दछ। संघीय संसदले संविधानको परिधिभित्र रही आफ्नो विधायिकी कार्य सम्पादन गर्नुपर्ने वैधानिक बाध्यता रहन्छ। संविधानद्वारा निर्धारित सीमा र मापदण्डभन्दा बाहिर गई संसदले विधायन गर्न सक्दैन।  अतः नेपालमा "संविधानको सर्वोच्चता" नै प्रमुख सिद्धान्तको रूपमा स्थापित  छ। (okuv)


मानव जातिको प्रकृतिमाथिको नियन्त्रणात्मक आधिपत्य, अतिरिक्त मुनाफा र अन्धभक्तिपूर्ण उपभोक्तावादी दृष्टिकोणबाट उत्पन्न यस विकृत चिन्तनले प्राकृतिक सम्पदाको अपरिमित क्षति निम्त्याउँछ। आर्थिक विकासको छद्म आवरणमा प्राकृतिक संरक्षणको महत्त्वलाई  निस्तेज तुल्याउने प्रवृत्तिले पारिस्थितिकीय संकटलाई  तीव्रता प्रदान गर्दछ। यस्तो विचारधारा संवैधानिक मूल्य-मान्यता, प्राकृतिक न्यायको सिद्धान्त र भावी पुस्ताप्रतिको उत्तरदायित्वको सर्वथा विपरीत रहेको प्रष्ट छ। अतः प्राकृतिक संवहनीयताको सन्तुलनलाई विचलित पार्ने कुनै पनि विकासमुखी नीति वा कार्यक्रम दीर्घकालिन रूपमा अविवेकपूर्ण, अन्यायपूर्ण र प्रकृति विरुद्धको अपराधिक कार्य सिद्ध हुन सक्छ। अन्तरराष्ट्रिय र क्षेत्रीय आर्थिक विकासको परिधिमा संरक्षित क्षेत्रमा हस्तक्षेप गर्न सकिन्छ भन्ने तर्क अन्तरराष्ट्रिय प्रतिबद्धताको चरम अपव्याख्या हो। नेपालले हस्ताक्षर गरेका जैविक विविधता महासन्धि, पेरिस जलवायु सम्झौता, रामसार महासन्धि लगायत विश्वव्यापी दस्तावेजहरूले संरक्षित क्षेत्रमा विकासका नाममा हस्तक्षेप गर्ने अधिकार प्रदान गर्दैनन्, वरन् जैविक विविधता र प्राकृतिक पर्यावरणको संरक्षणको अनिवार्यता थपिदिन्छन्। अन्तरराष्ट्रिय विकासको प्रवाहमा बगेर संरक्षित क्षेत्रमा हस्तक्षेप गर्नु अन्तरराष्ट्रिय प्रतिबद्धता र कानूनको अवमूल्यन र उल्लङ्घन हो। अन्तरराष्ट्रिय र क्षेत्रीय परिवेशले वातावरणीय संरक्षणको गहिरो दायित्व थप्छ, त्यसलाई खण्डित गर्ने अधिकार प्रदान गर्दैन।(okuv)


असंवैधानिक कानूनको "औचित्य पूर्णरूपमा व्याख्या" गर्न सकिन्छ भन्ने तर्क न्यायिक विवेकको चरम अपमान हो। अदालतको  व्याख्यात्मक जादूगरीले असंवैधानिकताको विषबृक्षबाट संवैधानिकताको अमृतफल उत्पादन गर्न सक्तैन। कानूनको औचित्य र संवैधानिकता भिन्न विषयवस्तु हुन्। कानूनको सामाजिक-आर्थिक औचित्य संवैधानिकताको परीक्षणको मापदण्ड कदापि हुन सक्दैन। औचित्यपूर्ण व्याख्याको नाममा असंवैधानिक कानूनलाई संवैधानिकताको वक्रो ओडाउनु संविधानप्रतिको विश्वासघात हो। (okuv)