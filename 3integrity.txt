integrity ok ok
प्रत्यर्थीले लिखित जवाफ एवं बहसको क्रममासमेत  विधायिकाको निष्ठा, विवेक, कौशलता र देशभक्तिमाथि प्रश्न उठाउन  नहुने र संसदलाई सम्मान गर्नुपर्छ भनी तर्क प्रस्तुत हुन आयो। अवश्यपनि संसदका सदस्यहरू जनताद्वारा निर्वाचित प्रतिनिधिहरू भएकाले उनीहरूको गहन विवेक, देशप्रतिको समर्पण र निष्ठा अतुलनीय हुन्छ। तर संवैधानिक सीमाको उल्लङ्घन भएमा संसदको मर्यादा, शक्ति वा प्रतिष्ठा बारे विचार गर्नु बिल्कुल अनावश्यक छ। प्रश्न गर्न नहुने तर्कले विधायिकालाई अपराजेय र सर्वशक्तिमान बनाउँछ। नेपालको संविधानले विधायिकालाई सार्वभौमसत्ता र राजकीयसत्ताको प्रयोगको एक प्रमुख अङ्ग रूपमा परिभाषित गरेको छ। विधायिका जनताको प्रतिनिधि संस्था भएकाले  यसको प्राथमिक दायित्व पारदर्शिता, जवाफदेहिता र उत्तरदायी शासन सुनिश्चित गर्नु हो। कुनै पनि संवैधानिक संस्था चाहे त्यो विधायिका होस् वा कार्यपालिका वा न्यायपालिका, प्रश्नभन्दा पर हुन सक्दैन। विधायिकाको निष्ठा, विवेक, कौशलता र देशभक्तिका विषयहरू अपरिवर्तनीय र अचूक छैनन्।   विधायिका सदैव परिपक्‍व विवेक, निरन्तर निष्ठा वा अविचलित राष्ट्रप्रेममा आधारित रहन्छ भन्ने हुँदैन। संसदको बुद्धिमत्ता, निष्ठा र देशभक्ति कतिपय अवस्थामा राजनीतिक स्वार्थको कारण विचलित हुन सक्छ। संसदीय बहुमतद्वारा प्रयोग गरिएको शक्ति सदैव विवेकशील, निष्कपट र राष्ट्रहितमा आधारित हुन्छ भन्ने अनुमान अलोकतान्त्रिक, कल्पनाजनित, भ्रमात्मक तथा विगतका न्यायिक अभ्यासबाट समेत खण्डित रहेको पाइन्छ।  विधायिकीकाले संवैधानिक मूल्य मान्यताको विपरीत कार्य गर्छ वा संवैधानिक सर्वोच्चतालाई शिथिल बनाउँछ भने त्यस अवस्थामा न्यायपालिकाले‍ संसदीय बहुमतको बुद्धिमत्ताको दम्भको झिल्लीलाई च्यात्नु नै पर्ने हुन्छ। (fn... मूलभूत संरचना उल्लंघन [basic structure violation], मौलिक अधिकार उल्लंघन [fundamental rights violation], स्पष्ट स्वेच्छाचारिता [manifest arbitrariness], शक्तिको रंगीन प्रयोग [colourable exercise of power], अत्यधिक प्रतिनिधिमण्डल [excessive delegation], अनुपातहीन प्रतिबन्ध [disproportionate restrictions], धर्मनिरपेक्षता विरोधी कानून [legislation contradicting secular fabric], र संवैधानिक नैतिकता उल्लंघन [violation of constitutional morality] जस्ता  सीमित अवस्थाहरूमा विधायिकी विवेक [legislative wisdom], निष्ठा [integrity] र देशभक्ति [patriotism] माथि प्रश्न उठाउन सकिन्छ र त्यसरी प्रश्न उठाईएको अवस्थामा सोको जाँच अदालतबाट हुनुपर्छ। न कि जाँच पूर्व नै आत्मसंयमको नाममा अधिकार प्रयोगको इन्कारी गर्नुपर्छ।) (okuv)

 