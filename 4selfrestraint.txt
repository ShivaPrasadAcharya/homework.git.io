self restraint march 9 10pm
IPPAN bahasnote pg 3

संवैधानिक संरक्षण भनेको  संसदीय कानूनको  संरक्षण होइन, यो त संविधानको संरक्षण हो।  सम्भव भएसम्म विधायिकी कानूनलाई असंवैधानिक घोषणा गर्नु हुँदैन भन्ने जिकीर न्यायिक संयमको नाममा संवैधानिक कर्तव्यबाट पछि हट्ने मानसिकताको प्रतिबिम्ब हो। यस्तो  न्यायिक पलायनले न्यायपालिका माथिको जनविश्वासलाई क्षय गराउँछ।  संविधानको उल्लङ्घन स्पष्ट होस् वा अस्पष्ट,  सूक्ष्म होस् वा वृहत, प्रत्यक्ष होस् वा अप्रत्यक्ष त्यो शोभनीय कुरा होइन। संविधानको अस्पष्ट र अप्रत्यक्ष उल्लङ्घन पनि उल्लङ्घन नै हो। 

संसदीय कानूनलाई "संविधानको परिधिभित्र मात्र कार्यान्वयन गर्नु" भन्ने निर्देशनको व्यावहारिक कार्यान्वयन अत्यन्त कठिन, जटिल र केही हदसम्म असम्भव छ।  जब संविधानकै दुई वा बढी धाराहरूबीच देखिने असङ्गति वा द्विविधा उत्पन्न हुन्छ, त्यस्तो अवस्थामा न्यायालयले सामञ्जस्यपूर्ण  गठन (harmonious construction)  को सिद्धान्त प्रयोग गर्दछ। यस सिद्धान्तअनुसार, संविधानलाई एकीकृत र सामञ्जस्यपूर्ण दस्तावेजको रूपमा व्याख्या गरिन्छ, जहाँ कुनै पनि धारालाई अकार्य वा निष्क्रिय बनाइँदैन। तर जब कुनै विधायिकी कानून संविधानसँग असङ्गत हुन्छ तव त्यस कानूनलाई अमान्य घोषित गर्नुअघि constitutional construction/saving construction मार्फत संविधानसम्मत हुने गरी व्याख्या गर्ने प्रयास गर्दछ र गर्नुपनि पर्दछ। तर जब कुनै कानूनको मूल उद्देश्य, प्रकृति र आधारभूत तत्त्व नै संविधानको मर्मविपरीत हुन्छ, त्यस्तो अवस्थामा संविधानसम्मत व्याख्या (constitutional construction) को सिद्धान्त आकर्षित हुन सक्दैन। विवादित लगानी सहजीकरण ऐनद्वारा निकुञ्ज ऐनमा गरिएको थप व्यवस्थाले यही अवस्था सिर्जना गरेको छ। 
निकुञ्ज ऐनको प्रस्तावना र  मूल तत्त्व  माथि नै आघात पुर्‍याएको, कानूनको भाषा, शब्द र अभिप्राय स्पष्ट रूपमा स्वच्छ वातावरणको हकको सारतत्त्व  विपरीत  देखिंएको र संविधानसम्मत व्याख्या गर्दा आमूल परिवर्तन आई  न्यायिक पुनर्लेखन (Judicial Rewriting) हुन जाने देखिन आयो।  अदालतले कानूनको व्याख्या गर्न सक्छ, तर पुनर्लेखन गर्न सक्दैन, न त विधायिकाको भूमिका ग्रहण गर्न सक्छ। अतः  उल्लेखित कानूनको सन्दर्भमा संविधानसम्मत व्याख्या सम्भव देखिन आएन। साथै असंवैधानिक कानूनलाई संवैधानिक तरिकाले कार्यान्वयन गर्न सकिँदैन र गरिनु हुँदैन। असंवैधानिक कानूनको कुनै पनि भाग वा प्रावधानको कार्यान्वयन संविधानको उल्लङ्घन नै हुन जान्छ। कुनै कानून स्पष्ट रूपमा संविधानविपरीत देखिएको अवस्थामा त्यसलाई संविधानसम्मत व्याख्याको नाममा जीवित राख्ने प्रयास संवैधानिक सर्वोच्चताको सिद्धान्त विपरीत हुन्छ। अदालतको कर्तव्य संविधानको रक्षा गर्नु हो, असंवैधानिक कानूनलाई बचाउनु होइन।अतः बहसका क्रममा  प्रत्यर्थीका तर्फबाट सुझाइएको "संविधानको परिधिभित्र मात्र कार्यान्वयन गर्नु" भनी  निर्देश गर्न सकिने भन्ने तर्क न केवल अव्यावहारिक र अकार्यान्वयनयोग्य छ, यो त संविधानको नै अन्त्येष्टि गराउने मायावी तर्कसमेत हो।


न्यायिक आत्मसंयमको बेमौसमि रट्टानले न्यायपालिकालाई निष्कृय दर्शकमा परिणत गर्दछ। संविधानको चिरहरण भएको अवस्थामा न्यायिक आत्मसंयमको ढोल पिट्दै अदालतले टुलुटुलु हेरर बस्दैन र बसेको पनि छैन। 

Minimalism (deciding case to case basis)

