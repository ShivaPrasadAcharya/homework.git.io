




सर्वोच्च अदालत, संवैधानिक इजलास

सम्माननीय प्रधान न्यायाधीश श्री प्रकाशमान सिंह राउत

माननीय न्यायाधीश श्री सपना प्रधान मल्ल

माननीय न्यायाधीश श्री हरिप्रसाद फुयाल

माननीय न्यायाधीश डा. श्री मनोजकुमार शर्मा

माननीय न्यायाधीश डा. श्री नहकुल सुवेदी

आदेश

0८१-WC-00०२

विषय: उत्प्रेषण परमादेशसमेत।

अर्घाखाँची जिल्ला, शितगङ्गा नगरपालिका वडा नं. २ घर भई काठमाडौं जिल्ला, टोखा नगरपालिका वडा नं. ८ बस्ने अधिवक्ता दिलराज खनाल ........................1

काठमाडौं जिल्ला, काठमाडौं महानगरपालिका वडा नं. १४ बस्ने वरिष्ठ अधिवक्ता प्रकाशमणी शर्मा ...............................................................................१

काठमाडौं जिल्ला, काठमाडौं महानगरपालिका वडा नं. १० बस्ने वरिष्ठ अधिवक्ता पदब बहादुर श्रेष्ठ ..............................................................................१

प्रकाशमणी शर्मा एकेडेमी फर पब्लिक इन्ट्रेष्ट ल को तर्फबाट अख्तियारी प्राप्त र आफ्नो हकमा समेत ललितपुर जिल्ला, महालक्ष्मी नगरपालिका वडा नं. १ बस्ने अधिवक्ता सञ्जय अधिकारी ...................................................................१	निवेदक

विरूद्ध

राष्ट्रपतिको कार्यालय, शितलनिवास, काठमाडौं ............................................१

प्रधानमन्त्री तथा मन्त्रिपरिषदको कार्यालय, सिंहदरबार, काठमाडौं .....................१

संघीय संसद सचिवालय, सिंहदरबार, काठमाडौं ...........................................१

कानून, न्याय तथा संसदीय मामिला मन्त्रालय, सिंहदरबार, काठमाडौं ................१

उद्योग, वाणिज्य तथा आपूर्ति मन्त्रालय, सिंहदरबार, काठमाडौं ........................१

वन तथा वातारण मन्त्रालय, सिंहदरबार, काठमाडौं ......................................१

राष्ट्रिय योजना आयोग, सिंहदरबार, काठमाडौं .............................................१

राष्ट्रिय निकुञ्ज तथा वन्यजन्तु संरक्षण विभाग, बबरमहल, काठमाडौं ..................1

राष्ट्रिय प्रकृति संरक्षण कोष (एनटीएनसी), खुमलटार, ललितपुर ........................१

राष्ट्रपति चुरे-तराई मधेश संरक्षण विकास समिति, खुमलटार, ललितपुर ................1	




प्रत्यर्थी


नेपालको संविधानको धारा १३७(२) बमोजिम यस अदालतको क्षेत्राधिकार अन्तर्गत संवैधानिक दायरीमा दर्ता भएको प्रस्तुत निवेदनको संक्षिप्त तथ्य एवं आदेश यसप्रकार रहेको छः-

संक्षिप्त तथ्य

१.	हामी रिट निवेदकहरु कानून व्यवसायी नेपाली नागरिक हौं र विगत लामो समयदेखि वन तथा राष्ट्रिय निकुञ्ज, आरक्ष, संरक्षण क्षेत्र, मध्यवर्ति क्षेत्र, वातावरण संरक्षण क्षेत्र, वन संरक्षण क्षेत्र, सिमसार क्षेत्र र जलाधार संरक्षण क्षेत्र लगायतका “संरक्षित क्षेत्रहरु” मा समुदायमा आधारित प्राकृतिक स्रोत संरक्षण र दिगो व्यवस्थापन गरी सदुपयोग गर्नका लागि स्थानीय समुदायहरुलाई अभ्रिप्रेरित र सशक्तिकरण गरी सरकारी, सार्वजनिक र सामुदायिक सम्पत्तिको संरक्षण गर्ने, मातृभूमि (Mother Earth) को संरक्षण सहित वातावरणीय न्याय एवं जलवायु न्यायका लागि क्रियाशिल रहने र वातावरणीय सुशासन प्रवर्द्धनमा सघाउने लगायतका नागरिक कर्तव्यको परिपालना गर्दै आएका छौं। संविधान प्रद्धत्त मौलिक हक उपर अनुचित बन्देज लगाइएको वा कुनै कारणले कुनै कानून संविधान र नेपाल कानून सरह लागु हुने अन्तराष्ट्रिय वाध्यात्मक कानूनी व्यवस्थासँग बाझिएको हुँदा त्यस्तो कानून वा त्यसको कुनै भाग बदर घोषित गरी पाउँ भनी कुनै पनि नेपाली नागरिकले सम्मानित सर्वोच्च अदालतको संवैधानिक इजलास समक्ष रिट निवेदन दिन सक्ने गरी नेपालको संविधानको धारा १३३(१)(२) मा गरिएको व्यवस्थाका आधारमा धारा ४६, ४८ र १३३(१)(२) बमोजिम रिट निवेदनमा उठान गरिएको विषय हामी निवेदक नेपाली नागरिक सहित सबै नेपाली नागरिक र लगानी ऐन, २०८१ बाट प्रभावित तर विपन्न र पिछडिएको वर्ग भएको कारण स्वयं अदालतमा आउन नसकेको समुदायको सरोकारको विषय हुनुका साथै यस विषयमा हामी निवेदकको समेत तात्विक सरोकार र सार्थक सम्बन्ध भई सार्वजनिक सरोकारको विषयसमेत भएकोले र यस्तो विषयमा नेपालको संबिधानको धारा १३३(१)(२) बमोजिम नेपाली नागरिकले समेत निवेदन गर्न सक्ने भएकोले प्रस्तुत रिट निवेदन लिई सम्मानित अदालत समक्ष उपस्थित भएका छौं।

संविधान प्रद्धत्त मौलिक हक उपर अनुचित बन्देज लगाएको वा अन्य कुनै कारणले कुनै कानून संविधानसँग बाझिएको देखिएमा सो कानून वा त्यसको कुनै भागलाई प्रारम्भदेखि नै वा निर्णय भएको मितिदेखि अमान्य र बदर घोषित गर्ने असाधारण अधिकार क्षेत्र नेपालको संविधानको धारा १३३(१) बमोजिम यसै सम्मानित सर्वोच्च अदालतलाई रहेकोले विपक्षीहरुले बनाएको प्रस्तुत रिट निवेदनको प्रकरण नं. ३ को तालिकामा उल्लिखित व्यवस्थाहरु अमान्य र बदर घोषित गर्ने तथा मौलिक हक र कानूनी हकको प्रचलन गराउने असाधारण अधिकारक्षेत्र नेपालको संविधानको धारा ४६, १३३(१)(२) र १३७ बमोजिम यसै सम्मानित सर्वोच्च अदालतको संवैधानिक इजलासमा रहेको छ।

यस रिट निवेदनमा निवेदन गरिए बमोजिम विपक्षीहरुले बनाएको देहायको तालिकामा उल्लिखित व्यवस्थाहरु देहाय बमोजिमका संवैधानिक व्यवस्था र नेपाल सन्धी ऐन, २०४७ बमोजिम नेपाल कानून सरह लागु हुने संयुक्त राष्ट्रसंघीय जैविक विविधता महासन्धी, १९९२ लगायतका संरक्षित क्षेत्र सम्बन्धी महासन्धीहरुमा गरिएका विभिन्न कानूनी व्यवस्थाहरुसँग बाझिएका छन्:

लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ मा उल्लिखित नेपालको संविधानसँग बाझिएका व्यवस्थाहरु


दफा ३. राष्ट्रिय निकुञ्ज तथा वन्यजन्तु संरक्षण ऐन, २०२९ मा संशोधनः 

राष्ट्रिय निकुञ्ज तथा वन्यजन्तु संरक्षण ऐन, २०२९ को 

(१)	 दफा ५ पछि देहायको दफा ५क. थपिएको छः 

×५क. अतिसंवेदनशील क्षेत्र तोक्न सक्नेः नेपाल सरकारले आवश्यक ठानेमा राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्रलाई नेपाल राजपत्रमा सूचना प्रकाशन गरी अतिसंवेदनशील क्षेत्र भनी तोक्न सक्नेछ।" 

(२)	 दफा (६) को उपदफा (१) पछि देहायको उपदफा (१क) थपिएको छः 

×(१क) दफा ५क. बमोजिम तोकिएको क्षेत्र बाहेक राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्र वा मध्यवर्ति क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकता प्राप्त आयोजना, लगानी बोर्डबाट स्वीकृत भएका आयोजना वा राष्ट्रिय गौरवका आयोजना सञ्चालन गर्न नेपाल सरकारले तोकिए बमोजिम स्वीकृति दिन सक्नेछ। मध्यवर्ति क्षेत्रमा संघ, प्रदेश र स्थानीय तहले निर्माण गर्ने आयोजना सञ्चालन गर्न सक्नेछ र सम्बन्धित निकायको स्वीकृति लिई पर्यापर्यटन (इकोटुरिजम) लगायत अन्य उद्योग व्यवसाय सञ्चालन गर्न दिन सक्नेछ।" 

माथि उल्लिखित व्यवस्थाहरु नेपालको संविधानका देहायका व्यवस्थाहरु र नेपाल कानून सरह लागु हुने संयुक्त राष्ट्रसंघीय जैविक विविधता महासन्धी, १९९२ लगायतका संरक्षित क्षेत्र सम्बन्धी महासन्धीहरुका देहायका व्यवस्थाहरुसँग बाझिएका छन्:

संविधान र महासन्धीहरु	धारा, उपधारा, खण्ड, उपखण्ड

नेपालको संविधान	धारा १, ३, ३०(१)(३), १६, १७(२)(च) को प्रतिबन्धात्मक वाक्याशको देहाय (६), धारा १८(२)(३) र धारा ५१ को खण्ड (च) को उपखण्ड (१)(२)(३)(६) र खण्ड (छ) को उपखण्ड (१)(३)(५)(६)(७)(८)





संयुक्त राष्ट्रसंघीय जैविक विविधता महासन्धी, १९९२ 	धारा २, ३ र ८ को खण्ड (ए)(बी)(डी)(इ)

विश्व सांस्कृतिक र प्राकृतिक सम्पदा संरक्षण महासन्धी १९७२ 	धारा २, ४ र ५

पन्छी एवं जलचर बासस्थानका लागि अन्तर्राष्ट्रिय महत्वका सिमसार क्षेत्र सम्बन्धी महासन्धी, १९७१ 	धारा २(१)(६), ३ र ४(१)(२)


प्रस्तुत मुद्दामा ×लगानी ऐन, २०८१" को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएको ×दफा ५क र ६(१क)" मा गरिएका व्यवस्थाहरुले देहाय बमोजिमका संवैधानिक र कानूनी प्रश्नहरु सृजना गरेको छः 

(क)	लगानी ऐन, २०८१ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएको ×दफा ५क र ६(१क)" मा गरिएका व्यवस्थाहरु नेपालको संविधानको धारा १, ३, ३०(१)(३), १६, १७(२)(च) को प्रतिबन्धात्मक वाक्याशको देहाय (५) र धारा १८(२)(३) मा गरिएका व्यवस्थाहरुसँग बाझिएका छन्।

(ख)	लगानी ऐन, २०८१ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएको ×दफा ५क. र ६(१क)" मा गरिएका व्यवस्थाहरु नेपालको संविधानको धारा ५१ को खण्ड (च) को उपखण्ड (१)(२)(३)(६) र खण्ड (छ) को उपखण्ड (१)(३)(५)(६)(७)(८) मा गरिएका संवैधानिक नीतिहरु विपरित छन्। 

(ग)	लगानी ऐन, २०८१ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएको ×दफा ५क र ६(१क)" मा गरिएका व्यवस्थाहरु नेपाल सन्धी ऐन, २०४७ को दफा ९ बमोजिम नेपाल पक्ष भई नेपाल कानून सरह लागु हुने संयुक्त राष्ट्रसंघीय जैविक विविधता महासन्धी, १९९२ को धारा २, ३ र ८ को खण्ड (ए)(बी)(डी)(इ); विश्व सांस्कृतिक र प्राकृतिक सम्पदा संरक्षण सम्बन्धी युनेस्को महासन्धी १९७२ को धारा २, ४ र ५ र पन्छी एवं जलचर बासस्थानका लागि अन्तर्राष्ट्रिय महत्वका सिमसार क्षेत्र संरक्षण सम्बन्धी महासन्धी, १९७१ को धारा २(१)(६), ३ र ४(१)(२) मा गरिएका व्यवस्थासँग बाझिएका छन्। 

नेपालको संविधानको धारा ३०(३) मा ×राष्ट्र"को ×विकास सम्बन्धी कार्य"मा ×वातावरण र विकास बीच समुचित सन्तुलन"का लागि कानूनी व्यवस्था गर्न यस धाराले बाधा पुर्याएको मानिने छैन भन्ने व्यवस्था गरिएको छ। लगानी ऐन, २०८१ को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन २०२९ को दफा ५क र ६(१क) मा उल्लिखित व्यवस्थाहरु नेपालको सविधानको धारा ३०(३) सम्मत छ की छैन भन्ने निष्कर्षमा पुग्नका लागि धारा ३०(३) मा रहेका प्रत्येक शब्द, वाक्यांश र सिङ्गो वाक्यको बृहद संवैधानिक व्याख्या विश्लेषण हुनु आवश्यक छ। नेपालको संविधानको धारा ३ मा ×राष्ट्र" भन्नाले ×बहुजातीय, बहुभाषिक, बहुधार्मिक, बहुसांस्कृतिक विशेषतायुक्त, भौगोलिक विविधतामा रहेका समान आकांक्षा र नेपालको राष्ट्रिय स्वतन्त्रता, भौगोलिक अखण्डता, राष्ट्रिय हित तथा समृद्धिप्रति आस्थावान रही एकताको सुत्रमा आबद्ध सबै नेपाली जनता समष्टिमा राष्ट्र हो" भन्ने व्यवस्था गरिएको छ। यस अनुसार राष्ट्रको विकास सम्बन्धी कार्य भन्नाले जनता सहित यी समग्र पक्षको विकासलाई जनाउदछ र यस व्यवस्थाले वातावरणको बेवास्ता गरी राष्ट्रिय प्राथमिकता प्राप्त आयोजना र लगानी बोर्डबाट स्वीकृत आयोजनालाई मात्र र वातावरण विनास हुने गरी गरिदै आएको नाफामूलक निजी आर्थिक विकासलाई मात्र राष्ट्रको विकास सम्बन्धी कार्यको रुपमा बुझ्ने संकुचित धारणा राख्दैन र उक्त संवैधानिक व्यवस्थाको मूल मर्म भनेको वातावरण र विकास बीच समुचित सन्तुलन कायम गरी गरिने जनताको समग्र विकास हो। त्यस्तै कस्तो कार्यलाई ×विकास सम्बन्धी कार्य" मान्ने भन्ने बारेमा संयुक्त राष्ट्रसंघले अवलम्बन गरेको दिगो विकासको अवधारणा भन्दा पृथक अवधारणा र कानून बनाउने छुट नेपाल लगायत कुनै पनि मुलुकलाई छैन। संयुक्त राष्ट्रसंघद्वारा गठित World Commission on Environment and Development ले सन् १९८७ मा सार्वजनिक गरेको Our Common Future नामक प्रतिवेदन (जसलाई Brundtland Report पनि भनिन्छ) मा नै सर्वप्रथम दिगो विकास (sustainable development) लाई परिभाषित गरिएको थियो, जस अनुसार ×दिगो विकास भनेको भविष्यका पुस्ताको आवश्यकताहरू पूरा गर्ने क्षमतामा कुनै सम्झौता नगरी वर्तमान आवश्यकताहरू पूरा गर्ने विकास हो" (Sustainable development is a development that meets the needs of the present without compromising the ability of future generations to meet their own needs.)  भनिएको छ। यसैगरी संयुक्त राष्टसंघको सन् २०१५ मा सम्पन्न साधारण सभाले पारित गरेको Resolution No. 70/1 ले अङ्गिकार गरेको दिगो विकास लक्ष्य (Sustainable Development Goal - SDGs) सम्बन्धी घोषणा को प्रस्तावनालाई पनि दिगो विकास सम्बन्धी विश्वव्यापी आधिकारिक अवधारणाको मुख्य आधार मान्नु पर्ने हुन्छ। उक्त प्रस्तावनाले विकास सम्बन्धी कार्यका लागि आर्थिक, सामाजिक र वातावरणीय गरी तीनवटा आयामका बीचमा सन्तुलन (integrated and indivisible and balance the three dimensions of sustainable development: the economic, social and environmental)  हुनु पर्ने र विकासका कार्यमा जनता, प्रकृति, सम्वृद्धि, शान्ति र सहकार्यका लागि स्पष्ट कार्ययोजना (a plan of action for people, planet, prosperity, peace and partnership) हुनुपर्ने कुरा स्थापित गरिएको छ। राष्ट्रिय निकुञ्ज, आरक्ष, संरक्षण क्षेत्र र मध्यवर्ति क्षेत्र वर्तमान र भावी पुस्ताका साझा सम्पत्ति हुन् र यी सम्पत्तिको राज्य केवल न्यासी (Trustee) मात्र हो, त्यसैले राज्यले भावी पुस्ताका साझा सम्पत्तिहरुलाई मुनाफाका लागि वर्तमान पुस्तालाई मात्र सुम्पने सम्झौता गर्न सक्दैन। राष्ट्रको मूल कानून (Fundamental law) को रुपमा रहेको नेपालको संविधानको धारा ३०(३) ले कानून बनाउँदा वातावरण र विकास बीच सन्तुलन कायम गर्नुपर्ने भन्दा भन्दै कुनै वातावरणीय र सामाजिक सुरक्षा विना (Without Environmental and Social Safeguards) केवल विकासको आवरणमा र विकासका नाममा विकासको विषयमा मात्र कानून बनाउनुले संविधानको धारा १(१) र ३०(३) लाई सिधै चुनौति दिएको कुरा स्पष्ट हुन्छ। लगानी ऐन, २०८१ को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएका दफा ५क र ६(१क) मा उल्लिखित व्यवस्थाहरुका कारण एकातर्फ राज्यको सार्वजनिक सम्पत्ति (Public Property) लाई संरक्षण गर्ने दायित्व बोकी न्यासी (Trustee) को हैसियतमा रहेको सरकारले मुलुकको छुटै विशेष कानूनका रुपमा रहेको राष्ट्रिय प्रकृति संरक्षण कोष ऐन, २०३९ बमोजिम प्राप्त वैदेशिक सहयोग, सुरक्षा निकायको प्रयास र जनताले तिरेको करबाट विगत पाँच दशक भन्दा अगाडि देखिको राज्य संयन्त्र र स्थानीय समुदायको अथक प्रयासबाट संरक्षित गरिदै आएको भवी पुस्ताको समेत हक लाग्ने राष्ट्रिय निकुञ्ज, आरक्ष, संरक्षण क्षेत्र र मध्यवर्ति क्षेत्रहरुलाई विकासको आवरणमा राष्ट्रिय प्राथमिकता प्राप्त आयोजना, लगानी बोर्डबाट स्वीकृत आयोजना र राष्ट्रिय गौरवका आयोजनाका नाममा वर्तमान नाफामूलक निजी व्यावसायिक वर्गलाई सुम्पिने कार्य हुने भयो भने अर्कोतर्फ लगानी ऐन, २०८१ का उक्त व्यवस्थाहरुले दिगो विकासको कालजयी मर्म र विकासका तीनवटा प्रमुख आयाम (सामाजिक, आर्थिक र वातावरणीय) को सन्तुलनलाई तिलाञ्जली दिई केवल प्रकृति शोषणमा आधारित आर्थिक विकासलाई मात्र मान्यता दिएकोले लगानी ऐन, २०८१ को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन २०२९ मा थप गरिएका दफा ५क र दफा ६(१क) मा उल्लिखित व्यवस्थाहरु नेपालको संविधानको धारा १(१), धारा ३ र धारा ३०(३) सँग बाझिनुका साथै संयुक्त राष्टसंघी साधारण सभाले सन् २०१५ मा पारित गरेको Resolution No. 70/1 को मर्म र भावना विपरित भएकोले लगानी ऐन, २०८१ को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएका दफा ५क र ६(१क) मा उल्लिखित व्यवस्थाहरु अमान्य र बदर घोषित गरी पाउँ।   

लगानी ऐन, २०८१ को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएको ×दफा ५क" मा उल्लिखित व्यवस्था अनुसार राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्रलाई नेपाल सरकारले आवश्यक ठानेमा नेपाल राजपत्रमा सूचना प्रकाशन गरी अतिसंवेदनशील क्षेत्र ×तोक्न सक्ने" भनी गरिएको व्यवस्था उक्त क्षेत्रहरुको संरक्षणका लागि बाध्यात्मक शर्त नभई नेपाल सरकारको स्वेच्छा र स्वविवेकमा छोडिएको छ र यस किसिमको स्वेच्छिक र स्वविवेक प्रयोग गर्ने व्यवस्थाले नेपालको संविधानको धारा ३०(३) को मर्म र भावना अनुरुप वातावरण र विकास बीच समुचित सन्तुलन (a proper balance between environment and development) कायम गर्दैन र विकासको बहाना गरी वा विकासको आवरणमा राष्ट्रिय निकुञ्ज, आरक्ष वा संरक्षण क्षेत्र र मध्यवर्ति क्षेत्र जस्ता आफैमा समग्र रुपमा अतिसंवेदनशील क्षेत्रको रुपमा रहेका संरक्षित क्षेत्रभित्र राष्ट्रिय प्राथमिकताप्राप्त आयोजना, लगानी बोर्डबाट स्वीकृत आयोजना र राष्ट्रिय गौरवका आयोजना सञ्चालन गर्ने नाममा संरक्षित क्षेत्रहरुको प्रकृति र प्राकृतिक स्रोतको अन्धाधुन्ध शोषणमा आधारित मुनाफा केन्द्रित व्यावसायी वर्गको प्रभुत्व सृजना गरी गराई यी क्षेत्रहरुमा गम्भीर वातावरणीय असन्तुलन निम्त्याउने आधार सृजना गरिएको छ भन्ने कुरा स्पष्ट रहेको छ। यसका साथै राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्रलाई ×अतिसंवेदनशील क्षेत्र" तोक्ने वा नतोक्ने विषय ×नेपाल सरकारको स्वेच्छामा आधारित" गराई उक्त क्षेत्रहरुको कुनै पनि भागलाई ×अतिसंवेदनशील क्षेत्र"को रुपमा घोषणा नै नगरी सबै राष्ट्रिय निकुञ्ज, आरक्ष वा संरक्षण क्षेत्रभित्रको सबै भू-भाग (जुन पहिले नै अतिसंवेदनशील भएर संरक्षित गरिएका हुन्) मा विकासको बहानामा विनाशकारी आयोजना सञ्चालन गर्ने बदनियतबाट अभिप्रेरत भई लगानी ऐन, २०८१ को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएको ×दफा ५क र ६(१क)" मा गरिएका यी बदनियतपूर्ण व्यवस्थाहरुले संरक्षित क्षेत्रहरुमा चरम वातावरणीय जोखिम र सङ्कट सृजना गर्ने भएको हुँदा यी व्यवस्थाहरु प्रथम दृष्टिमा (prima facie) नै नेपालको संविधानको धारा ३०(१) र (३) सँग     स्पष्ट रुपमा बाझिन गएकोले उक्त व्यवस्थाहरु अमान्य र बदर घोषित गरी पाउँ। 

संयुक्त राष्ट्रसंघीय जैविक विविधता महासन्धी, १९९२ को समग्र व्यवस्था र संरक्षित क्षेत्रसम्बन्धी अन्तर्राष्ट्रिय मापदण्ड अनुसार राष्ट्रिय निकुञ्ज, आरक्ष वा संरक्षण क्षेत्रको समग्र भू-भाग आफैमा स्वतः संवेदनशील क्षेत्रको रुपमा गणना हुन्छ (यस विषयमा प्रस्तुत रिट निवेदनको प्रकरण नं. १९ मा उल्लेख गरिएको छ)। राष्ट्रिय निकुञ्ज तथा वन्यजन्तु संरक्षण ऐन, २०२९ को प्रस्तावना र उक्त ऐनमा ×राष्ट्रिय निकुञ्ज", ×आरक्ष" ×संरक्षण क्षेत्र" र ×जैविक मार्ग" को बारेमा गरिएका परिभाषाले यी क्षेत्रहरुमा पर्ने समग्र क्षेत्र नै ×अतिसंवेदनशील क्षेत्र" को रुपमा मानेकोले यी क्षेत्रहरुको कुनै भू-भाग ×अतिसंवेदनशील क्षेत्र" हुने र कुनै भू-भाग ×अतिसंवेदनशील क्षेत्र" नहुने भन्ने किसिमले यी क्षेत्रहरुको अखण्डता (Integrity of Protected Areas) लाई खण्डीकरण, विच्छेदन र प्लटिङ्ग गर्न कदापि मिल्दैन। नेपालको ×वन्यजन्तु मैत्री पूर्वाधार निर्माण निर्देशिका २०७८" को दफा २(क) मा ×अतिसंवेदनशील क्षेत्र" भन्नाले राष्ट्रिय निकुञ्ज, आरक्ष, जैविक मार्ग वा रामसार सूचीमा सूचीकृत सिमसार क्षेत्रलाई जनाउदछ भनी राष्ट्रिय निकुञ्ज र संरक्षण क्षेत्रलाई स्वतः अतिसंवेदनशील क्षेत्रको रुपमा परिभाषित गरिएको छ। त्यसैगरी ×संरक्षित क्षेत्रमा पूर्वाधार निर्माणको लागि जग्गा उपलब्ध गराउने सम्बन्धी कार्यविधि, २०८०" को दफा २(क) मा ×अतिसंवेदनशील क्षेत्र" भन्नाले संरक्षित वन्यजन्तु वा सङ्कटापन्न वन्यजन्तु तथा वनस्पतिको संरक्षण, विकास र व्यवस्थापनको दृष्टिकोणले महत्वपूर्ण स्थल, वन्यजन्तुको प्रमुख वासस्थान, रामसारमा सूचीकृत क्षेत्र वा ऐतिहासिक, सांस्कृतिक वा वैज्ञानिक महत्वको नेपाल सरकारले अतिसंवेदनशील क्षेत्र भनी तोकेको क्षेत्रलाई जनाउदछ भन्ने व्यवस्था गरी प्राकृतिक रुपमा रहेका संरक्षित क्षेत्रहरु स्वतः अतिसंवेदनशील क्षेत्रमा पर्ने र सो क्षेत्रहरु बाहेक अन्यत्र ऐतिहासिक, सांस्कृतिक वा वैज्ञानिक महत्वको कुनै अतिसंवेदनशील क्षेत्र भएको अवस्थामा मात्र नेपाल सरकारले तोकेर अतिसंवेदनशील क्षेत्र कायम गर्ने व्यवस्था गरिएको छ। यसरी राष्ट्रिय तथा अन्तर्राष्ट्रिय मापदण्ड अनुसार राष्ट्रिय निकुञ्ज, आरक्ष, संरक्षण क्षेत्र, मध्यवर्ति क्षेत्र, सिमसार र जैविक मार्गहरु स्वतः ×अतिसंवेदनशील क्षेत्र" को रुपमा रहने भएको अवस्थामा नेपाल सरकारको स्वविवेकमा र आवश्यक ठानेमा मात्र राष्ट्रिय निकुञ्ज, आरक्ष वा संरक्षण क्षेत्र भित्रको कुनै भागलाई मात्र ×अतिसंवेदनशील क्षेत्र" तोक्ने र यसरी नतोकिएको अवस्थामा ×अतिसंवेदनशील क्षेत्र" को रुपमा रहेका राष्ट्रिय निकुञ्ज, आरक्ष, संरक्षण क्षेत्र, मध्यवर्ति क्षेत्र, सिमसार र जैविक मार्गका सबै क्षेत्रहरुमा लगानी र विकासको बहाना वा आवरणमा राष्ट्रिय प्राथमिकताप्राप्त आयोजना, लगानी बोर्डबाट स्वीकृत आयोजना र राष्ट्रिय गौरवका आयोजना जस्ता प्रकृतिको विनाशकारी आयोजना सञ्चालन गर्न अन्धाधुन्ध निजी नाफामूलक क्षेत्रलाई अनुमति दिने कानूनी छिद्र सृजना गर्ने बदनियपूर्ण मनसाय (Malafide intention/Ulterior motive) ले ×लगानी ऐन, २०८१" का माध्यमबाट राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क र दफा ६(१क)" मा थप गरिएका व्यवस्थाहरु नेपालको संविधानको धारा ३०(३) सँग बाझिनुका साथै यी व्यवस्थाका कारण विकास र वातावरण बीच गम्भीर असन्तुलन भई अकल्पनीय एवं अपुरणीय वातावरणीय र सामाजिक क्षति हुन जाने भएकोले उक्त व्यवस्थाहरु अमान्य र बदर घोषित गरी पाउँ।

वन, वातारण र जैविक विविधताको संरक्षणमा आदिवासी जनजाति र स्थानीय समुदायका बासिन्दाको उल्लेखनीय योगदान रहेको छ  (Global Biodiversity Framework, Section C (7))। त्यसैले जैविक विविधता महासन्धी १९९२ को कार्यान्वयनका लागि तर्जुमा गरिएको विश्वव्यापी जैविक विविधता प्रारुप (Global Biodiversity Framework–GBF) ले निकुञ्ज, आरक्ष र संरक्षण क्षेत्रको स्थापना गर्दा स्थानीय बासिन्दाको पूर्वसूचित सहमति लिनु पर्ने व्यवस्था गरेको भएपनि नेपालमा निकुञ्ज, आरक्ष र संरक्षण क्षेत्र लगायतका संरक्षित क्षेत्रहरु स्थापना गर्दा राज्यद्वारा पुर्ख्यौली थातथलोबाट लखेटिएका र खेदिएका स्थानीय बासिन्दाहरु आजसम्म पनि भूमीहिन सुकुम्बासीको रुपमा नारकीय जीवन बिताउन बाध्य छन्। तर त्यसरी स्थानीय बासिन्दालाई खेदेर ऐतिहासिक अन्यायपूर्ण (Historical Injustice) रुपमा स्थापना गरिएका निकुञ्ज, आरक्ष र संरक्षण क्षेत्रहरुमा लगानी र विकासका नाममा र विकासको आवरण ओढी निजी नाफामूलक वर्ग र विदेशी लगानीका नाफामूलक व्यावसायिक कम्पनी र उद्योगहरुको हालिमुहाली र प्रकृति एवं मातृभूमिको अन्धाधुन्ध शोषण (Indiscriminately exploitation of nature and Mother Earth) गर्ने गराउने नियतले अभिप्रेरित भई ×लगानी ऐन, २०८१" को दफा ३ माध्यमबाट राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क र ६(१क)" मा कानूनी व्यवस्था नै थप गर्नु जस्तो अन्यायको पराकाष्ठ र संविधानको घोर उल्लंघन (A flagrant and gross violation of the Constitution) अरु केही हुन सक्दैन। उक्त व्यवस्थाले हालसम्म ऐतिहासिक अन्याय र जोखिम मोलेर भएपनि पुर्खाको विरासत (Ancestral Heritage) को रुपमा रहेका संरक्षित क्षेत्र र जैविक विविधताको संरक्षण गर्दै आएका स्थानीय बासिन्दाहरु एकपटक राज्यद्बारा खेदिएर अन्यायमा परे भने अब राष्ट्रिय प्राथमिकता प्राप्त आयोजना र लगानी बोर्डबाट स्वीकृत आयोजनाको आवरणभित्र लगानी र विकासका नाममा निकुञ्ज, आरक्ष, संरक्षण क्षेत्र र मध्यवर्ति क्षेत्रमा नाफामूलक व्यावसायिक कम्पनी र उद्योगहरुबाट हुने हस्तक्षेप र खेदाईमा परी स्थानीय बासिन्दाको जीवन झनै जोखिममा पर्ने, गम्भीर र अकल्पनीय वातावरणीय जोखिम निम्त्याउने एवं मानव प्रकृति सहअस्तित्व झनै लोप भएर जाने र यसबाट निकुञ्ज, आरक्ष र संरक्षण क्षेत्र वा सोको आसपासका मध्यवर्ति क्षेत्रमा बस्ने स्थानीय बासिन्दाहरुको नेपालको संविधानको धारा १६ द्बारा प्रद्धत्त ×सम्मानपूर्वक बाँच्न पाउने हक" (Right to live with dignity) उपर अनुचित बन्देज लाग्नुका साथै उक्त हक हनन् समेत हुन जाने भएकोले लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क र ६(१क)" मा गरिएका व्यवस्थाहरु अमान्य र बदर घोषित गरी पाउँ।

संरक्षित क्षेत्र घोषणा गर्ने क्रममा यसका चार किल्ला खोल्दा नै यस्को विशिष्टता संरक्षण गरी एक प्रकारको आधिकारिकता (Authenticity) सृजना गरी संरक्षित क्षेत्रको पुरा भागलाई नै संरक्षण गर्ने उद्देश्य रहेको हुन्छ। चार किल्ला खोलेको क्षेत्रको आफ्नै ऐउटा विशेषता हुन्छ र सोको आधिकारिकलाई मानवीय हस्तक्षेपले क्षयीकरण गर्दछ। यदि संरक्षित क्षेत्रको अखण्डता (Integrity) लाई संरक्षण गरिएन भने जैविक विविधता लोप हुने कुरालाई बुझेर नै सम्मानित सर्वोच्च अदालतले बर्दिया राष्ट्रिय निकुञ्जबाट बाटो लाने कार्य (ने.का.प. २०७०  अङ्क १ निर्णय नं. ८९४२) र चितवन राष्ट्रिय निकुञ्जभित्रको माढीबाट बाटो लैजाने निर्णय (ने.का.प. २०७६  अंक २ निर्णय नं. १०२०४) रोकेको हो, जसको उद्देश्य सो क्षेत्रको आधिकारिक्ताको संरक्षण र अखण्डताको क्षयीकरण रोक्नु हो।

नेपालका प्राय सबै संरक्षितहरुको स्थापना गर्दा हजारौंको संख्यामा रैथाने आदिवासी जनजाति र स्थानीय बासिन्दालाई जबरजस्ती विस्थापन (Forced/involuntary relocation and displacement) गराईको थियो भने रिट नं. ०७७-WC-०००१ को मुद्दामा सम्मानित सर्वोच्च अदालतबाट मिति २०८०।१०।३ मा संरक्षित क्षेत्र र वन क्षेत्रमा सुकुम्बासी र अव्यवस्थित बसोवासीलाई समेत बसाल्न नमिल्ने फैसला गरेको छ। यसरी संरक्षित क्षेत्रमा रैथाने आदिवासी जनजाति, स्थानीय समुदायका बासिन्दा, भूमिहिन दलित, सुकुम्बासी र अब्यवस्थित बसोबासी बस्न नपाउने/नमिल्ने तर लगानी र विकासको आवरण र घुम्टो (Development Veil) मा निरोधात्मक उपाय (Preventive Measures) अपनाइन्छ भन्ने भ्रम सृजना गरी राष्ट्रिय प्राथमिकता प्राप्त आयोजना, लगानी बोर्डका आयोजना वा राष्ट्रिय गौरवका आयोजना नाम दिई नाफामूलक व्यवसायिक क्षेत्रलाई संरक्षित क्षेत्रहरु सुम्पिने कार्यबाट किमार्थ पनि संरक्षित क्षेत्रहरुको तर्कसङ्गत उपयोग (Compatible Use) नभई पारिस्थितिकीय प्रणालीको विच्छेदन र हत्या (ecocide) हुने भएकोले लगानी ऐन, २०८१ को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएका दफा ५क र ६(१क) मा उल्लिखित व्यवस्थाहरु अमान्य र बदर घोषित गरी पाउँ।   

लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ६(१क)" मा ×निकुञ्ज, आरक्ष, संरक्षण क्षेत्र र मध्यवर्ती क्षेत्रमा प्रकृति र मानव सहअस्तित्व काय हुने गरी राष्ट्रिय प्राथमिकता प्राप्त आयोजना, लगानी बोर्डबाट स्वीकृत भएका आयोजना वा राष्ट्रिय गौरवका आयोजना सञ्चालन गर्न नेपाल सरकारले स्वीकृति दिन सक्ने" भनी कानूनी छिद्र र भ्रम सृजना गरिएको छ। उक्त दफा ६(१क) मा गरिएको व्यवस्थाले भन्न खोजेको ×प्रकृति र मानव सहअस्तित्व" वास्तविक रुपमा मानव-प्रकृति सहअस्तित्व (Human-Nature Co-existence) नभई उक्त संरक्षित क्षेत्रहरुको प्राकृतिक अस्तित्वमा रहेको प्रकृति, भूमी र भू-दृष्य (Nature, Natural land and Landscapes) मा लगानीका नाममा मुनाफाका लागि मानवीय हस्तक्षेप गराउने आधार सृजना गरेको छ। संरक्षित क्षेत्र र सो आसपासका स्थानीय बासिन्दा र प्रकृतिमा हस्तक्षेप गर्ने र राज्यले संरक्षणका लागि पाँच दशक अगाडिदेखि संरक्षित क्षेत्रहरुको संरक्षणका लागि तर्जामा गरी कार्यान्वयन हुँदै आएका राष्ट्रिय निकुञ्ज तथा वन्यजन्तु संरक्षण ऐन, २०२९, राष्ट्रिय प्रकृति संरक्षण कोष ऐन, २०३९, तत्कालीन वन ऐन, २०१८ (पछि २०४९ र हाल २०७६) लगायतका वन तथा वातावरण र संरक्षित क्षेत्र सम्बन्धी ऐनका व्यवस्थाहरुलाई निस्तेज गर्ने दुरासयपूर्ण मनसायले लगानीको आवरणमा वातावरण संरक्षण विरोधी कानून बनाएर मानव प्रकृति सहअस्तित्व कायम गरेको भन्न मिल्दैन, त्यसैले लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ६(१क)" मा गरिएको व्यवस्था अमान्य र बदर घोषित गरी पाउँ।

जैविक विविधता महासन्धी १९९२ को कार्यान्वयनका लागि तर्जुमा गरिएको ×विश्वव्यापी जैविक विविधता प्रारुप (Global Biodiversity Framework – GBF)" मा सन् २०३० सम्ममा निकुञ्ज, आरक्ष र संरक्षण क्षेत्र लगायतका माध्यमबाट पृथ्वीको ३० प्रतिशत भू-भागलाई संरक्षित क्षेत्रको रुपमा घोषणा गर्ने विश्वव्यापी प्रतिबद्धता (30 by 30) जनाइएको छ र यस घोषणाप्रति नेपालले पनि प्रतिबद्धता जनाएको छ। किनकी संरक्षित क्षेत्रको दिगो व्यवस्थापन नै विश्वव्यापी वातावरणीय संकट समाधान र जैविक विविधता संरक्षणको एक प्रमुख उपाय हो। नेपालमा भने हालसम्म कूल भू-भागको जम्मा २३.३९ प्रतिशत भू-भागमा मात्र संरक्षित क्षेत्र (निकुञ्ज, आरक्ष, संरक्षण क्षेत्र र मध्यवर्ति क्षेत्र) घोषणा गरिएको छ। यसरी विश्वव्यापी प्रतिबद्धता भन्दा निकै कम भू-भाग तथा क्षेत्रफलमा रहेका संरक्षित क्षेत्रहरुको प्रभावकारी संरक्षण गर्नुको सट्टामा यीनै सिमित क्षेत्रफलमा रहेका संरक्षित क्षेत्रहरुमा नै लगानी ऐन, २०८१ को दफा ३ अनुसार थप गरिएको राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ६(१क)" मा राष्ट्रिय प्राथमिकता प्राप्त आयोजना, लगानी बोर्डबाट स्वीकृत भएका आयोजना, राष्ट्रिय गौरवका आयोजना र उद्योगसमेत सञ्चालन गर्ने भनी कानूनी व्यवस्था गर्नुले नेपालमा हाल भएका संरक्षित क्षेत्रहरुको समेत क्षेत्रफल घट्न जाने, विश्वव्यापी जैविक विविधता प्रारुप (GBF) मा गरिएको प्रतिबद्धताको घोर उल्लंघन हुन जाने, वन तथा वातावरण र जैविक विविधता नष्ट हुन गई गम्भीर र अकल्पनीय वातावरणीय जोखिम (Serious, unimaginable and unpredictable environmental risk) निम्त्याउने, संरक्षित क्षेत्र र सोको आसपासका जनताको जीविकोपार्जन र जीवन आधार समाप्त हुन जाने र यसबाट नेपालको संविधानको धारा ३०(१) द्बारा प्रद्धत्त ×नागरिकको स्वच्छ र स्वस्थ्य वातावरणमा बाँच्न पाउने हक" मा अनुचित बन्देज लाग्न जाने र उक्त मौलिक हकको प्रचलनसमेत नहुने भएकोले लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ६(१क)" मा गरिएको व्यवस्था अमान्य र बदर घोषित गरी पाउँ।

विश्व व्यापार संगठन (World Trade Organization -WTO) का मान्य सिद्धान्त र नेपालको विदेशी लगानी तथा प्रविधि हस्तान्तरण ऐन, २०७५ को दफा ३२(४)(ज) मा गरिएको व्यवस्था अनुसार कुनै विदेशी लगानी, विकास आयोजना वा व्यावसायले जीवजन्तु, वनस्पति वा वातावरणमा प्रतिकूल असर पर्ने भएमा त्यस्ता विकास आयोजना वा व्यावसायलाई स्वदेशी लगानी सरह राष्ट्रिय व्यवहार (National Treatment) प्रदान गर्नु हुँदैन। यसरी एउटा विशेष ऐनमा गरिएको व्यवस्था विपरित र बाझिने गरी अर्को विशेष ऐन बनाउन नहुने भएकोले लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ६(१क)" मा गरिएको व्यावस्था खारेज गरी पाउँ। 

लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ६(१क)" मा गरिएको व्यवस्था नेपालको संविधानको धारा १८(२)(३) द्बारा  सुनिश्चत गरिएको नागरिकको समानताको हकको समेत विपरित रहेको छ। लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ६(१क)" मा गरिएको व्यवस्था अनुसार ×आर्थिक अवस्था"का आधारमा लगानी लगाई राष्ट्रिय प्राथमिकता प्राप्त आयोजना र लगानी बोर्डबाट स्वीकृत भएका आयोजना सञ्चालन गर्न पाउनेले संरक्षित क्षेत्र (निकुञ्ज, आरक्ष, संरक्षण क्षेत्र र मध्यवर्ति क्षेत्र) को प्रकृति, भूमि र भू-दृष्य (Nature, Natural land and Landscapes) मा पहुँच र नियन्त्रण गर्न पाउने तर संरक्षित क्षेत्रमा दैनिक जीवन निर्भर रहेका स्थानीय बासिन्दाहरुको ×आर्थिक अवस्था (विपन्नता, गरिबी, विभेद र बञ्चितीकरण)" का कारण संरक्षित क्षेत्रको प्रकृति, प्राकृतिक स्रोत, भूमी र भू-दृष्यमा कुनै पनि पहुँच नपाउने अवस्था सृजना भएको छ। यसरी समानाताको हकमा समेत प्रभाव पर्ने गरी लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ६(१क)" मा गरिएको व्यवस्था अमान्य र बदर घोषित गरी पाउँ।   

नेपालको आर्थिक कार्यविधि तथा वित्तिय उत्तरदायित्व ऐन, २०७६ को दफा १७ र आर्थिक कार्यविधि तथा वित्तिय उत्तरदायित्व नियमावली, २०७७ को नियम २४, २५ र २६ मा ×आयोजनाको वर्गीकरण" गर्दा र ×राष्ट्रिय आयोजना बैङ्क"मा ×आयोजना" प्रविष्ट गर्दा नेपाल सरकार, प्रदेश सरकार र स्थानीय तहले मात्र आयोजना प्रविष्ट गर्न पाउने व्यवस्था गरिएको छ। तर उक्त व्यवस्था विपरित आर्थिक कार्यविधि तथा वित्तीय उत्तरदायित्व नियमावली, २०७७ को नियम २४ बमोजिम राष्ट्रिय योजना आयोगको सिफारिसमा नेपाल सरकारले स्वीकृत गरेको ×आयोजनाको वर्गीकरणको आधार तथा मापदण्ड, २०८०" को दफा १० मा राष्ट्रिय योजना आयोगले संघ, प्रदेश र स्थानीय तहबाट सञ्चालन हुने आयोजना बाहेक ×निजी आयोजना"लाई पनि ×आयोजना बैङ्क"मा प्रविष्ट गरी ×राष्ट्रिय प्राथमिकता प्राप्त आयोजना" भनी तोक्न सक्ने व्यवस्था गरिएको छ। यसरी संघ, प्रदेश र स्थानीय तहको आर्थिक कार्यविधि नियमन गर्ने उद्देश्यले तर्जुमा भएको ऐन र नियमावली कार्यान्वयनका क्रममा बनाइएको मापदण्डमा उक्त ऐन नियमको उद्देश्य विपरित ×निजी आयोजना"लाई पनि ×राष्ट्रिय प्राथमिकता प्राप्त आयोजना" को रुपमा मान्यता दिने व्यवस्था गरी सोही आधारमा अर्थात ×राष्ट्रिय प्राथमिकता प्राप्त आयोजना" को आवरणमा ×निजी आयोजना" ले निकुञ्ज, आरक्ष, संरक्षण क्षेत्र र मध्यवर्ति क्षेत्र हत्याउने व्यवस्था गर्न मिल्दैन। त्यसैले आर्थिक कार्यविधि तथा वित्तीय उत्तरदायित्व ऐन, २०७६ को दफा १७ र आर्थिक कार्यविधि तथा वित्तिय उत्तरदायित्व नियमावली, २०७७ को नियम २४, २५ र २६ विपरित हुने गरी ×आयोजनाको वर्गीकरणको आधार तथा मापदण्ड, २०८०" को दफा १० मा ×निजी आयोजना"लाई पनि ×राष्ट्रिय प्राथमिकता प्राप्त आयोजना" को रुपमा मान्यता दिने बदनियत राखी गरिएको व्यवस्था उत्प्रेषणको आदेशद्वारा बदर गरी पाउँ। 

संरक्षित क्षेत्र भन्ने नामाकरणले नै यी समग्र क्षेत्र अन्य क्षेत्रभन्दा संवेदनशील हुन भनी मान्नुपर्ने हुन्छ। यस्ता संवेदनशील क्षेत्र राष्ट्रिय मात्र नभै अन्तर्राष्ट्रिय महत्वका समेत भएकोले यी क्षेत्रको संरक्षण गर्नु राष्ट्रको प्रमुख दायित्व हुन्छ (धनन्जय खनाल विरुद्ध प्रधानमन्त्री तथा मन्त्रिपरिषदको कार्यालयसमेत (ने.का.प. २०६३ अंक ५ नि.नं. ७६९५)। आफैमा अरू भन्दा संवेदनशील क्षेत्र भएको कारण संरक्षित क्षेत्रहरुको रुपमा रहेका विशिष्ट स्थललाई संरक्षणार्थ नभई आधिकारिकता र अखण्डतामा प्रतिकूल प्रभाव पर्ने गरी संरक्षित क्षेत्रको ×अतिसंवेदनशिल क्षेत्र  बाहेक" अन्यत्र जुनसुकै हस्तक्षेप गर्न सकिने भनी ल्याइएको ×संरक्षित क्षेत्रमा पूर्वाधार निर्माणको लागि जग्गा उपलब्ध गराउने सम्बन्धी कार्यविधि, २०८०" समेत नेपालको संविधानको धारा ३०(३) र अन्तराष्ट्रिय प्रतिबद्धतासँग बाझिन गई अमान्य र बदरभागी भएको हुँदा अमान्य र बदर घोषित गरी पाउँ।

लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ६(१क)" मा गरिएको व्यवस्थाले राष्ट्रिय प्राथमिकता प्राप्त आयोजना, लगानी बोर्डबाट स्वीकृत भएका आयोजना वा राष्ट्रिय गौरवका आयोजना सञ्चालन गर्ने नाममा संघ, प्रदेश र स्थानीय तहले सञ्चालन गर्ने सार्वजनिक प्रकृतिका आयोजना बाहेक निजी नाफामूलक व्यावसायिक क्षेत्रले सञ्चालन गर्ने आयोजनालाई पनि राष्ट्रिय निकुञ्ज, आरक्ष, संरक्षण क्षेत्र र मध्यवर्ति क्षेत्र सुम्पिने व्यवस्था गरी यी क्षेत्रहरु लिजिङ्ग र निजीकरण गर्ने अवस्था सृजना गरिएको छ। यसरी राष्ट्रको सम्पत्ति (State property), स्थानीय समुदायको सामुदायिक सम्पत्ति (Common Property) र विश्व समुदायको साझा चाँसो (Common Concerns) को रुपमा रहेका राष्ट्रिय निकुञ्ज, आरक्ष, संरक्षण क्षेत्र र मध्यवर्ति क्षेत्र जस्ता समग्रमा अतिसंवेदनशील क्षेत्रको रुपमा रहेका संरक्षित क्षेत्रहरु उक्त आयोजना सञ्चालनका नाममा निजी नाफामूलक व्यावसायिक कम्पनी र उद्योगलाई सुम्पने र संरक्षित क्षेत्रका भू-भागहरु लिजिङ्ग र निजीकरण गर्ने व्यवस्था कदापि पनि नेपालको संविधानको धारा ३०(३) सम्मत हुन सक्दैन। नेपालको संविधानको धारा १७(२)(च) को प्रतिबन्धात्मक वाक्यांशको देहाय (६) अनुसार राज्यले पेशा, रोजगारी, उद्योग, व्यापार तथा व्यावसाय गर्न पाउने स्वतन्त्रताका सीमाहरु तय गर्नुपर्ने दायित्व रहेको छ र राज्यले आयोजना, लगानी र विकासका नाममा कसैलाई पनि असिमित स्वच्छन्दता र जनताको शिष्टाचार नै भत्किने गरी कानूनी रुपमा नै कसैलाई पनि असिमित छुट र अवान्छित सुविधा दिन सक्दैन। त्यसैले लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क" र ×दफा ६(१क)" मा गरिएका व्यवस्थाहरु अमान्य र बदर घोषित गरी पाउँ। 

नेपालका राष्ट्रिय निकुञ्ज, आरक्ष र संरक्षण क्षेत्रहरुको छिमेकी मुलुक भारत र चीनसँग सिमाना जोडिएका छन् र यी संरक्षित क्षेत्रहरुबाट दुवै देशका वन्यजन्तुहरु नियमित रुपमा एक अर्को देशमा सीमा वारपार (Transboundary Movement) गरिरहेका हुन्छन्। यी राष्ट्रिय निकुञ्ज, आरक्ष र संरक्षण क्षेत्रको अतिसंवेदनशिलता र विशेष संरक्षण महत्व भएका कारण नेपाली सेना, सुरक्षा निकाय र समुदाय सहितको सुरक्षा प्रबन्ध गरिएको हुन्छ। संरक्षित वन्यजन्तुको चोरी सिकारीको जोखिमका कारण यस्ता संरक्षित क्षेत्रका सूचना र विवरणहरुलाई सुक्ष्म रुपमा सुरक्षित राखिएको हुन्छ। राष्ट्रिय निकुञ्ज, आरक्ष र संरक्षण क्षेत्र जस्ता अतिसंवेदनशिलता र विशेष संरक्षण महत्व बोकेका राष्ट्रिय महत्वका क्षेत्रमा राष्ट्रिय प्राथमिकता प्राप्त आयोजना र लगानी बोर्डबाट स्वीकृत आयोजनाको आवरणमा र विकास तथा आर्थिक सम्मुनती र समृद्धि एवं लगानीका नाममा निजी नाफामूलक आयोजना वा उद्योग सञ्चालन गर्ने अनुमति दिदा राष्ट्रिय हित र राष्ट्रिय सुरक्षाका साथै संरक्षित क्षेत्रको अखण्डतामा समेत जोखिम हुने भई उक्त कार्य नेपालको संविधानको धारा ५(१) विपरित हुने भएकोले लगानी ऐन, २०८१ को दफा को संवैधानिक व्यवस्था समेतको ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क" र ×दफा ६(१क)" मा गरिएका व्यवस्थाहरु अमान्य र बदर घोषित गरी पाउँ । 

नेपालको संविधानको धारा ५१ को खण्ड (च) को उपखण्ड (१) मा समन्वयात्मक रुपमा समावेशी र दिगो आर्थिक विकास गर्ने, उपखण्ड (२) मा सन्तुलित, वातावरण अनुकूल, गुणस्तरीय तथा दिगो रुपमा भौतिक पूर्वाधारको विकास गर्ने, उपखण्ड (३) मा विकास निर्माणको प्रकृयामा स्थानीय जनसहभागिता अभिवृद्धि गर्ने र उपखण्ड (६) मा विकासको प्रतिफल वितरणमा विपन्न नागरिकलाई प्राथमिकता दिने संवैधानिक नीतिहरु रहेका छन् भने धारा ५१ को खण्ड (छ) को उपखण्ड (१) मा राष्ट्रिय हित अनुकूल तथा अन्तरपुस्ता समन्यायको मान्यतालाई आत्मसात् गर्दै देशमा उपलब्ध प्राकृतिक स्रोत साधनको संरक्षण, सम्बर्धन र वातावरण अनुकूल दिगो रूपमा उपयोग गर्ने, उपखण्ड (३) मा नविकरण उर्जाको उत्पादन तथा विकास गर्दै उर्जाको समुचित प्रयोग गर्ने, उपखण्ड (५) मा औद्योगिक एवं भौतिक विकासबाट वातावरणमा पर्न सक्ने जोखिमलाई न्यूनीकरण गर्दै वन, वन्यजन्तु, पक्षी, वनस्पति तथा जैविक विविधताको संरक्षण, सम्बर्धन र दिगो उपयोग गर्ने, उपखण्ड (६) मा वातावरणीय सन्तुलनका लागि आवश्यक भूभागमा वन क्षेत्र कायम राख्ने, उपखण्ड (७) मा प्रकृति, वातावरण वा जैविक विविधतामाथि नकारात्मक असर परेको वा पर्न सक्ने अवस्थामा नकारात्मक वातावरणीय प्रभाव निर्मूल वा न्यून गर्न उपयुक्त उपायहरू अवलम्बन गर्ने र उपखण्ड (८) मा वातावरण संरक्षणमा पूर्वसावधानी र पूर्वसहमति जस्ता पर्यावरणीय दिगो विकासला सिद्धान्त अवलम्बन गर्ने संवैधानिक नीतिहरु रहेका छन्। यसरी नेपालको संवैधानिक नीतिहरुले कानून निर्माण गर्दा र विकासका कार्यहरु गर्दा वातावरण र विकास बीच सन्तुलन गर्ने र वातावरणीय एवं सामाजिक सुरक्षा मापदण्ड (Environmental and Social Safeguards) को पूर्णपरिपालना हुनुपर्ने कुरा स्थापित गरेको छ। सम्मानित सर्वोच्च अदालतले विभिन्न मुद्दाहरु (निर्णय नं. ६१२७ नेकाप २०५३ अङ्क १, निर्णय नं. ८४९१ नेकाप २०५४ अङ्क ६) मा संविधानले व्यवस्था गरेका राज्यका नीतिहरुलाई अदालतले लागु गर्न नसक्ने भए पनि यदि सरकारले संविधानमा व्यवस्थित राज्यका नीतिहरु विपरित गएर निर्णय लिन्छ भने त्यस्तो अवस्थामा औल्याउन सकिने, संविधानमा भएका राज्यका नीतिहरु अर्थहिन होइनन् र यी उपेक्षित रहन सक्दैनन्, उपेक्षित रहेको देखिएमा संवैधानिक नीतिहरु प्रभावकारी बनाउने तर्फ अदालतले आवश्यक निर्देशन दिन सक्ने कानूनी सिद्धान्तहरु प्रतिपादन गरेको छ र यस्ता सिद्धान्तहरुको सबैले पालना गर्नुपर्नेमा विपक्षीहरुबाट लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क" र ×दफा ६(१क)" मा गरेका व्यवस्थाहरु एकातर्फ संविधानको धारा ५१ को खण्ड (च) को उपखण्ड (१) (२) (३) (६) र खण्ड (छ) को उपखण्ड (१) (३) (५) (६) (७) (८) मा रहेका राज्यका संवैधानिक नीतिहरु विपरित रहेका छन् भने अर्कोतर्फ लगानी ऐन, २०८१ का उक्त व्यवस्थाहरु संवैधानिक नीतिहरुका विषयमा सम्मानित सर्वोच्च अदालतबाट प्रतिपादित कानूनी सिद्धान्तहरुको समेत उल्लंघन हुन गएकोले लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क" र ×दफा ६(१क)" मा गरिएका व्यवस्थाहरु अमान्य र बदर घोषित गरी पाउँ। 

लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क" र ×दफा ६(१क)" मा गरिएका व्यवस्थाहरु देहायका आधारमा जैविक विविधता संरक्षण सम्बन्धी देहायका अन्तर्राष्ट्रिय महासन्धीका निम्न प्रावधानहरुसँग बाझिएका छन्:

(क)	संयुक्त राष्ट्रसंघीय जैविक विविधता महासन्धी १९९२ लाई नेपालले सन् १९९३ मा अनुमोदन गरेको छ। यस महासन्धीको धारा २ अनुसार ×संरक्षित क्षेत्र" भन्नाले संरक्षण सम्बन्धी विशेष उद्देश्य हासिल गर्नका लागि निर्धारण, नियमन र व्यवस्थापन गर्ने गरी निर्धारित गरिएको निश्चित क्षेत्रलाई जनाउदछ भनिएको छ, जुन परिभाषाले संरक्षित क्षेत्रको मूल उद्देश्य नै जैविक विविधताको संरक्षण गर्नु हो र यही परिभाषालाई नै विश्वव्यापी रुपमा स्वीकार गरिएको छ। यसबाट स्पष्ट हुन्छ की संरक्षित क्षेत्रहरु जैविक विविधता संरक्षणका लागि स्थापना गरिएका हुन्, विकास आयोजना वा उद्योग खोल्नका लागि होइन। उक्त महासन्धीको धारा ३ मा उल्लिखित सिद्धान्त अनुसार कुनै पनि सदस्य राष्ट्रले आफ्नो देशको प्राकृतिक स्रोतको शोषण गर्दा अरु देशको जैविक विविधतामा घात गर्न पाइदैन। नेपालका संरक्षित क्षेत्रहरु साइवेरिया र पृथ्वीको उत्तरी गोलार्धका आप्रवासी चरा (पन्छी) देखि लिएर भारत र चीनबाट सिमा वारपार (Transboundary Movement) गर्ने बाघ, गैडा, हात्ती लगायतका कैयौं सङ्ककटापन्न वन्यजन्तुको अतिसंवेदनशील प्रमुख जैविक मार्ग र वासस्थान हुन्। त्यसैले नेपालका संरक्षित क्षेत्रहरुमा राष्ट्रिय प्राथमिकता प्राप्त आयोजना र लगानी बोर्डबाट स्वीकृत भएका आयोजनाका नाममा विकास आयोजना वा उद्योग सञ्चालन गर्ने कार्य गर्दा यस महासन्धीको धारा ३ विपरित हुन जान्छ। यसैगरी उक्त महासन्धीको धारा ८ को खण्ड (ए)(बी)(डी)(इ) मा जैविक विविधता संरक्षणको विशेष उपायहरु आवश्यक भएको स्थानहरुमा संरक्षित क्षेत्रहरुको स्थापना गर्नुपर्ने र यी क्षेत्रहरुको व्यवस्थापनको लागि स्पष्ट मार्गदर्शनहरु बनाउनु पर्ने, पारिस्थितिकीय प्रणाली र प्राकृतिक वासस्थानहरुको संरक्षण गर्दै वन्यजन्तुहरुलाई उनीहरुको प्राकृतिक वातावरणमा नै विचरण गर्न दिनुपर्ने र संरक्षित क्षेत्रहरुको संरक्षणलाई अगाडि बढाउनको लागि संरक्षित क्षेत्रहरुको सीमा बाहिर वा सीमा जोडिएका क्षेत्रहरुमा विकासको कुनै काम गर्दा वातावरणमैत्री र दिगो विकासमा आधारित हुनुपर्ने दायित्व राज्यले निर्वाह गर्नुपर्ने बाध्यात्मक व्यवस्थाहरु गरिएका छन्, जस अनुसार यस महासन्धीले संरक्षित क्षेत्रहरुमा कुनै पनि अवस्थामा विकास आयोजना वा उद्योग सञ्चालन गर्ने अनुमति प्रदान गर्दैन। त्यसैले लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क" र ×दफा ६(१क)" मा गरिएका व्यवस्थाहरु यस महासन्धीको धारा २, ३ र ८ को खण्ड (ए)(बी)(डी)(इ) सँग बाझिएका हुँदा अमान्य र बदरभागी रहेका छन्। 

(ख)	विश्व सांस्कृतिक र प्राकृतिक सम्पदा संरक्षण सम्बन्धी युनेस्को महासन्धी १९७२ लाई नेपालले सन् १९७८ मा सम्मिलन गरेको छ। यस महासन्धीको धारा २ अनुसार प्राकृतिक सौन्दर्य र वैज्ञानिक दृष्टिकोणले अद्बितीय विश्वव्यापी प्राकृतिक महत्व बोकेका क्षेत्रहरुलाई प्राकृतिक सम्पदाको रुपमा मान्यता प्रदान गरिएको हुन्छ। यस महासन्धीका मापदण्डहरु पुरा गरी नेपालले २ वटा राष्ट्रिय निकुञ्जहरुलाई विश्व प्राकृतिक सम्पदाको रुपमा युनेस्को समक्ष सूचीकृत गरिएको छ र यस्ता क्षेत्रहरुमा राष्ट्रिय प्राथमिकता प्राप्त आयोजना र लगानी बोर्डबाट स्वीकृत भएका आयोजनाका नाममा विकास आयोजना वा उद्योग सञ्चालन गर्ने अनुमति रहेको हुँदैन। यस महासन्धीको धारा ४ अनुसार सबै सदस्य राष्ट्रहरुले विश्व प्राकृतिक सम्पदा सूचीमा रहेका संरक्षित क्षेत्रहरुलाई जस्ताको तस्तै भावी सन्ततीलाई सुम्पिने जिम्मेवारी लिएका छन् भने धारा ५ मा सदस्य राष्ट्रहरुले आफ्नो क्षेत्रमा रहेका विश्व प्राकृतिक सम्पदाको संरक्षणका लागि हरसम्भव प्रभावकारी संरक्षणका उपायहरुको अवलम्बन गर्नुपर्ने दायित्व रहेको हुन्छ। यस महासन्धीका यी व्यवस्थाहरुको विपरित हुने गरी लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क" र ×दफा ६(१क)" मा विश्व प्राकृतिक सम्पदा क्षेत्रको रुपमा रहेका चितवन राष्ट्रिय निकुञ्ज र सगरमाथा राष्ट्रिय निकुञ्जमा समेत राष्ट्रिय प्राथमिकता प्राप्त आयोजना र लगानी बोर्डबाट स्वीकृत भएका आयोजनाको आवरणमा विकास आयोजना वा उद्योग सञ्चालन गर्ने अनुमति दिने गरी गरिएका व्यवस्थाहरु यस महासन्धीको धारा २, ४ र ५ सँग बाझिएका हुँदा अमान्य र बदरभागी छन्। 

(ग)	पन्छी र जलचर बासस्थानका लागि अन्तर्राष्ट्रिय महत्वका सिमसार क्षेत्र संरक्षण सम्बन्धी महासन्धी, १९७१ (रामसार महासन्धी) लाई नेपालले सन् १९८७ मा सम्मिलन गरेको छ र १० वटा सिमसारहरुलाई अन्तर्राष्ट्रिय महत्वका सिमसार क्षेत्रको रुपमा सुचिकृत गरेको छ (प्रकरण नं. ७)। यस महासन्धीको धारा २(१) मा अन्तर्राष्ट्रिय रुपमा सूचीकृत गरिएका प्रत्येक सिमसार क्षेत्रहरुको तटवर्ती एवं तटीय क्षेत्रसमेत ओगट्ने गरी नक्शाङ्कन सहित सिमाना तय गर्नुपर्ने व्यवस्था गरिएको छ भने धारा २(६) मा सिमसार क्षेत्रहरुमा आवतजावत गर्ने प्रत्येक जलचर लगायतका आप्रवासी जल पन्छीहरुको संरक्षणका लागि आफ्ना अन्तर्राष्ट्रिय दायित्वहरु प्रति ध्यान दिनुपर्ने व्यवस्था गरिएको छ। यसैगरी यस महासन्धीको धारा ३ मा सूचीकृत सिमसारमा कुनै मानवीय हस्तक्षेपका कारण पारिस्थितिकीय चरित्रमा कुनै प्रभाव सृजना हुने भएमा अबिलम्ब युनेस्कोमा रहेको ब्युरोलाई जानकारी गराउनु पर्ने दायित्वका बारेमा व्यवस्था गरिएको छ भने धारा ४(१)(२) मा सिमसारमा प्राकृतिक आरक्ष स्थापना गरी आप्रवासी पन्छी संरक्षण गर्ने र कुनै कारणले सिमसारमा जोखिम आएमा जुनसुकै स्थानमा भए पनि आप्रवासी पन्छीका लागि प्राकृतिक बासस्थान सृजना गर्ने दायित्व राज्यको हुने व्यवस्था गरिएको छ। यस महासन्धीका समग्र व्यवस्थाहरुले अन्तर्राष्ट्रिय रुपमा सूचीकृत गरिएका प्रत्येक सिमसार क्षेत्रहरुमा मानवीय हस्तक्षेप बर्जित गरिएको छ र यो व्यवस्था नेपालले अन्तर्राष्ट्रिय रुपमा सूचीकृत गरेका कोशीटप्पु वन्यजन्तु आरक्ष, सगरमाथा राष्ट्रिय निकुञ्ज, लाङटाङ राष्ट्रिय निकुञ्ज, शे फोक्सुण्डो राष्ट्रिय निकुञ्ज र रारा राष्ट्रिय निकुञ्जका साथै बाँकी सिमसार क्षेत्रमा पनि लागु हुन्छ। यस महासन्धीका यी व्यवस्थाहरुको विपरित हुने गरी लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क" र ×दफा ६(१क)" मा विश्व सिमसार सूचीमा सुचीकृत भएका राष्ट्रिय निकुञ्ज र आरक्षमा समेत राष्ट्रिय प्राथमिकता प्राप्त आयोजना र लगानी बोर्डबाट स्वीकृत आयोजनाको आवरणमा विकास आयोजना वा उद्योग सञ्चालन गर्ने अनुमति दिने गरी गरिएका व्यवस्था यस महासन्धीको धारा २, ४ र ५ सँग बाझिएको हुँदा अमान्य र बदरभागी छन्। 

प्रस्तुत रिट निवेदनकको प्रकरण १९ को खण्ड (क), (ख) र (ग) मा उल्लिखित महासन्धीहरुलाई नेपालले अनुमोदन तथा सम्मिलन गरेको हुँदा सन्धी ऐन, २०४७ को दफा ९(१) ले मान्यता दिई प्रचलित कुनै नेपाल कानूनका प्रावधानहरु यी महासन्धीको प्रावधानहरुसँग बाझिएमा सन्धी कै व्यवस्था लागू हुने गरी सुरक्षित गरिएको छ। ×जैविक विविधता सम्बन्धी महासन्धी, १९९२ लगायत २० वटाभन्दा बढी वातावरण र जैविक विविधताको संरक्षण सम्बन्धी अन्तर्राष्ट्रिय महासन्धीहरूलाई नेपालले स्वीकार गरिसकेको स्थितिमा त्यस्ता महासन्धी जनित अन्तर्राष्ट्रिय कानूनले व्यवस्था गरेका प्रावधानहरूलाई सम्मान, संरक्षण र परिपालना (Obligation to respect, protect and compliance) गर्नुपर्ने दायित्व नेपालको पनि रहेको छ" (निर्णय नं. ९४५४ नेकाप २०७२ अङ्क ८) । त्यसैले प्रस्तुत रिट निवेदनको प्रकरण नं. १९ को (क), (ख) र (ग) मा उल्लिखित संयुक्त राष्ट्रसंघीय जैविक विविधता महासन्धी, १९९२ को धारा २, ३ र ८ को खण्ड (ए)(बी)(डी)(इ); विश्व सांस्कृतिक र प्राकृतिक सम्पदा संरक्षण सम्बन्धी युनेस्को महासन्धी १९७२ को धारा २, ४ र ५ र पन्छी एवं जलचर बासस्थानका लागि अन्तर्राष्ट्रिय महत्वका सिमसार क्षेत्र संरक्षण सम्बन्धी महासन्धी, १९७१ को धारा २(१)(६), ३ र ४(१)(२) मा गरिएका व्यवस्थाहरुसँग बाझिने गरी लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क" र ×दफा ६(१क)" मा गरिएका व्यवस्थाहरु सन्धी ऐन, २०४७ को दफा ९(१) बमोजिम अमान्य र बदर घोषित गरी पाउँ। 

विपक्षीहरूले लगानी ऐन, २०८१ को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएको ×दफा ५क र ६(१क)" मा गरेका व्यवस्थाहरु सार्वजनिक न्यास सम्बन्धी देहायका सिद्धान्त र सम्मानित सर्वोच्च अदालतबाट प्रतिपादित न्यायिक सिद्धान्तका आधारमा मान्यता प्रदान गरिएको सार्वजनिक न्यासको सिद्धान्त (Public Trust Doctrine) विपरीत भएको बेहोरा निवेदन गर्दै सोही आधारमा समेत उक्त व्यवस्था अमान्य र बदर घोषित गरी पाउँ। 

(क)	सार्वजनिक न्यासको सिद्धान्तले जनता सार्वभौम भएको र प्रकृतिबाट प्रदत्त हावा, पानी, समुन्द्र, वनजंगल जस्ता प्राकृतिक उपहारको वास्तविक मालिक जनता हुन् र त्यस्ता सम्पदाहरू निजी उपयोग लगायतका उपयोगमा लगाउन नपाइने र तिनको प्रयोग सरकारले एक व्यवस्थापकको रूपमा मात्र गर्नुपर्ने मान्यतालाई स्थापित गरेको छ, जुन कुरालाई लगानी ऐन, २०८१ को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएको ×दफा ५क र ६(१क)" मा गरिएका व्यवस्थाले पूर्णत उल्लंघन गर्ने भएकोले बदरभागी छन्।

(ख)	सम्मानित सर्वोच्च अदालतबाट “सार्वजनिक न्यास सिद्धान्त (Public Trust Doctrine) हावा, पानी, समुन्द्र, वनजंगल जस्ता प्राकृतिक उपहारसँग सम्बन्धित रहेको देखिन्छ” (लोकबिक्रम थापासमेत विरुद्ध मन्त्रिपरिषद सचिवालयसमेत, संवत् २०५३ सालको रिट नं.२११३) भनिएको छ भने "स्वामित्व राज्यमा रहने भए पनि प्राकृतिक स्रोतको राज्य Trustee सम्म मात्र हो र Public Trust Doctrine अनुसार प्राकृतिक स्रोतहरू सबै मानव जातिले उपभोग र प्रयोग गर्न पाउनको लागि सरकारले विनास हुनबाट जोगाउन प्राकृतिक स्रोतको संरक्षण र सम्बर्द्धन गर्नुपर्ने राज्यको बाध्यात्मक दायित्व हो" (अधिवक्ता नारायणप्रसाद देवकोटा विरुद्ध  सम्मानीय प्रधानमन्त्री तथा मन्त्रिपरिषदको कार्यालयसमेत, संवत् २०६६ सालको रिट नं. ०६६–WO–०५२१ ) भन्ने न्यायिक सिद्धान्त प्रतिपादन हुनुका साथै “सरकार सार्वजनिक सम्पत्तिको मालिक होइन, न्यासी मात्र हो। प्राकृतिक स्रोत वा सम्पदाको न्यास नेपालका सम्पूर्ण जनता, वर्तमान एवम् भावी पुस्ताको हितको लागि राखिएको हुँदा स्रोतको परिचालनको विषयमा देशका समस्त जनताको हित नहेरी सीमित व्यक्ति वा समुदायको लाभको लागि उसले जे पनि गर्छु भन्‍न मिल्दै । प्राकृतिक स्रोतहरू राष्ट्रका समस्त जनता, वर्तमान र भावी पुस्ता वा सन्तति समेतका सम्पत्ति हुन् भन्‍ने कुरालाई सरकारले बुझ्नु र मनन गर्नुपर्ने” (रामचन्द्र सिंखडा विरूद्ध नेपाल सरकार, प्रधानमन्त्री तथा मन्त्रिपरिषद कार्यालय, सिंहदरबार, काठमाडौंसमेत, नि.नं. १०२०४ रिट नं. ०६८-WO-०५९७) भनी गरिएको न्यायिक सिद्धान्त विपरित हुने गरी लगानी ऐन, २०८१" को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएको ×दफा ५क र ६(१क)" मा गरिएका व्यवस्थाहरु बदरभागी छन्।

(ग)	अमेरिकाको Pennsylvania राज्य लगायतका विभिन्न राज्यका सर्वोच्च अदालत र छिमेकी मुलुक भारतको सर्वोच्च अदातलले Public Trust Doctrine को मान्यताका सन्दर्भमा थुप्रै कानूनी सिद्धान्तहरु प्रतिपादन गरेका छन्, जुन सिद्धान्तहरु प्रस्तुत निवेदनका सन्दर्भमा पनि सान्दर्भिक रहेका छन्।  

सम्मानित सर्वोच्च अदालतले विभिन्न मुद्दामा वन, वातावरण, जैविक विविधता एवं पारिस्थितिकीय प्रणालीको संरक्षण तथा वातावरण र विकासका बीचमा सन्तुलन कायम गर्ने गरी कैयौं मार्गदर्शक कानूनी सिद्धान्तहरु प्रतिपादन गरेको छ। प्रत्यर्थीहरूले लगानी ऐन, २०८१ को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएको ×दफा ५क र ६(१क)" मा गरेका व्यवस्थाहरुका कारण सम्मानित सर्वोच्च अदालतबाट प्रतिपादित देहायका न्यायिक सिद्धान्तहरु समेतको बर्खिलाप भएको बेहोरा निवेदन गर्दै यी न्यायिक सिद्धान्त विपरितका उक्त व्यवस्थाहरु अमान्य र बदर घोषित गरी पाउँ भनी निवेदन गर्दछौः

(क)	अधिवक्ता प्रकाशमणि शर्मा विरुद्ध नेपाल सरकार, मन्त्रिपरिषद सचिवालय सिंहदरबार, काठमाडौंसमेत (ने.का.प. २०७३ अङ्क ५ निर्णय नं. ९५७५) को मुद्दामा प्रकृतिका हरेक सिर्जना वा वस्तुको अस्तित्व रहि रहनुमा आ-आफ्नै प्राकृतिक कारण र महत्त्व हुन्छ। ...जसरी हामी कुनै विकास वा आर्थिक लाभका निमित्त हाम्रा अमुल्य ऐतिहासिक धरोहर भत्काउन वा पुर्ने कुरा गर्न सक्दैनौं, त्यसरी नै जैविक विविधताको मूल्यलाई मार्वल वा रोडा ढुंगासँग साटन सकिन्न। गोदावरी क्षेत्रको धार्मिक र सांस्कृतिक सम्पदा, जैविक विविधता, लोप हुने अवस्थामा रहेका चराचुरुङ्गी, पुतली, वनस्पति, पारिस्थितिकीय प्रणाली तथा प्राकृतिक सौन्दर्यताको कुनै मूल्य छैन। यस्ता अमुल्य प्राकृतिक सम्पदाहरू सुदूर पुस्तासम्मका लागि संरक्षणीय र संग्रहणीय हुँदा मार्वल होइन। सुन वा हिरा नै पाइन्छ भने पनि गोदावरी जस्तो जैविक विविधताको संजीवनी पहाड खोस्रन र भत्काउन नपाइने”  भनि  सिद्धान्त प्रतिपादन भएको छ भने  अधिवक्ता  कमल  द्विवेदी विरुद्ध नेपाल सरकार, प्रधानमन्त्री एवम् मन्त्रिपरिषदको कार्यालय समेत (ने.का.प. २०७२   अङ्क ९, निर्णय नं. ९४६५) को मुद्दामा “.....संरक्षणको दायित्व राज्यको हुन्छ र संरक्षकको दायित्व बोकेको राज्यका निकायहरूले आफ्नो संरक्षकीय अधिकार क्षेत्र दुरुपयोग गरी वर्तमान तथा भावी सन्ततिको लागि आफ्ना पूर्वजहरूद्वारा निर्माण गरिएका ऐतिहासिक स्मारक, देवस्थल, रमणीय स्थलहरूको अस्तित्व माथि असर पर्ने तथा पर्न सक्ने कुनै पनि काम कारवाही गर्नु गर्न दिनु कानूनी राज्यको अवधारणा विरुद्ध हुन जाने” न्यायिक सिद्धान्त प्रतिपादन भएको छ।

(ख)	नरोत्तम राना विरुद्ध नेपाल सरकारसमेत (नेकाप २०६७, प. १९८७) को मुद्दामा राज्यभित्र रहेका सम्पूर्ण प्राकृतिक श्रोत, सम्पदा तथा क्षेत्रको संरक्षण गर्ने दायित्व सरकारको रहेको हुन्छ। राज्य नै प्राकृतिक श्रोतको अभिभावक हो। राज्यको उक्त श्रोत तथा वातावरण संरक्षण गर्ने दायित्व रहेको हुन्छ र "Doctrine of Parens Patriae” अन्तर्गत राज्यले प्रकृतिक श्रोत साधनहरूको संरक्षकत्वको तथा सांस्कृतिक सम्पदाको संरक्षण जिम्मेवारी लिनुपर्दछ भनी न्यायिक सिद्धान्त प्रतिपादन भएको छ भने योगी नरहरी नाथ समेत विरुद्ध स.प्र.म. गिरीजाप्रसाद कोइरालासमेत (नेकाप २०५३ अङ्क १ पृ. ३३) को मुद्दामा “वातावरण मावन जीवनको अभिन्न अंग हो, वातावरण बिग्रन गयो भने त्यसको प्रत्यक्ष असर मानव जीवन र पशुपन्छीमा पर्दछ” भनिएको छ भने प्रकाशमणि शर्मा विरुद्ध प्रधानमन्त्री तथा मन्त्रिपरिषदको कार्यालयसमेत (२०६० सालको रिट नं. ३४४७ निर्णय नं. ८२७६)  को मुद्दामा ×प्रकृतिले मानव लगायतका प्राणीहरूको अत्यावश्यकीय वस्तुको रुपमा दिएका हावा, पानी, वनजंगल लगायतका चिजवस्तुहरू कुनै एकै व्यक्ति वा एउटा मानव पुस्ताको लागि मात्र वा कुनै खास व्यावसायिक एवं औद्योगिक प्रयोजनको लागि मात्र अनियन्त्रित एवं अव्यवस्थित रुपमा उपभोग वा दोहन गर्न वा हुन नदिई तिनीहरूलाई पुस्तौंपुस्तासम्मको लागिसमेत सुरक्षित राख्न व्यवस्थित, दिगो एवं नियन्त्रित तवरले प्रयोग गर्ने व्यवस्था मिलाउनु राज्यको परम् कर्तव्य हुने" भनी न्यायिक सिद्धान्त प्रतिपादन भएको छ।

(ग)	चण्डेश्वरी कर्माचार्य समेत विरुद्ध अशोक केसीसमेत (नेकाप २०६८, चैत्र, निर्णय नं. ८७३१) (भू-उपयोग योजनाको विषय) को मुद्दामा ×प्राकृतिक स्रोतहरू मानव निर्मित नभई प्राकृतिक रुपमा प्रदत्त हुने भएबाट तिनीहरूको वाञ्छित र विवेकपूर्ण सदुपयोग नगरेमा स्वयं राष्ट्र, समाज र व्यक्तिको अस्तित्व र विकास नै खतरामा पर्न सक्ने" कुरा औल्याइएको छ भने वरिष्ठ अधिवक्ता प्रकाशमणी शर्मासमेत विरुद्ध प्रधानमन्त्री तथा मन्त्रिपरिषदको कार्यालयसमेत (उत्प्रेषणः ०७६-WF-०००६, वृहत पूर्ण इजलास), (निजगढ अन्तर्राष्ट्रिय विमानस्थलको विषय) को मुद्दामा ×विकासको एकाङ्की नाममा अन्धाधुन्द वातावरणीय विनास स्वीकार्य विषय बन्न सक्दैन र वातावरण र विकास बीच समुचित सन्तुलन हुनु आवश्यक हुन्छ" भनिएको छ। त्यस्तै अधिवक्ता शैलेन्द्र कुमार अम्बेडकर समेत विरुद्ध प्रधानमन्त्री तथा मन्त्रिपरिषदको कार्यालय, सिंहदरबारसमेत (नेकाप संवैधानिक इजलास खण्ड-२०८०, निर्णय नं. ००६९) (ढुङ्गा निकासीको विषय) को मुद्दामा ×सरकारलाई प्राकृतिक स्रोतको सदुपयोग गर्ने अधिकार छ भन्दैमा प्रकृति नै विनास हुने र वातावरणमा उल्लेखनीय रुपमा प्रतिकूल असर पार्ने वा पारिस्थितीकीय प्रणाली नै ध्वस्त गर्ने गरी प्रकृतिको शोषण गर्न मिल्छ भनी निरपेक्ष रुपमा अर्थ लगाउन नमिल्ने" भनिएको छ। चन्द्र कुमारी थानीसमेत विरुद्ध नेपाल सरकार, प्रधानमन्त्री तथा मन्त्रिपरिषदको कार्यालयसमेत (उत्प्रेषण समेत, ०७९-WC-००५७, संवैधानिक इजलास) (माथिल्लो कर्णाली बहुउद्देशीय जलविद्युत आयोजनाको म्याद थपको विषय) को मुद्दामा ×जैविक विविधता र वातावरणीय सेवाको सुरक्षाका लागि स्थानीय बासिन्दाले गरेको योगदान अतुलनीय हुने र विकासका कार्यहरुमा वातावरणीय र सामाजिक सुरक्षा मापदण्डको पालना अनिवार्य हुने" भनिएको छ भने अधिवक्ता वसन्त जोशीसमेत विरुद्ध प्रधानमन्त्री तथा मन्त्रिपरिषदको कार्यालयसमेत (उत्प्रेषण परमादेशसमेत, ०७८-WF-००२५, पूर्ण इजलास) (निकुञ्ज लगायतका संरक्षित क्षेत्रमा पूर्वाधार निर्माणका लागि अनुमति दिने कार्यनीतिको वैद्यताको विषय) को मुद्दामा पनि ×राष्ट्रिय निकुञ्ज लगायतका संरक्षित क्षेत्रहरुमा पूर्वाधार विकासका कार्यहरु गर्न अनुमति प्रदान गर्दा दिगो विकासको अवधारणा बमोजिम वातावरण र विकास बीच सन्तुलन हुने कुराको सुनिश्चितता गर्नुपर्ने" न्यायिक सिद्धान्त प्रतिपादन भएकोमा विपक्षीहरुले गरेको कानूनी व्यवस्था सो विपरित रहेको छ।

(घ)	अधिवक्ता खगेन्द्र सुवेदीसमेत विरुद्ध नेपाल सरकारसमेत (नेकाप २०७५, अङ्क ९, पृष्ठ १६२६, निर्णय नं. १००८६) को मुद्दामा ×कुनै एक ठाउँमा भएको वातावरणीय ह्रासको प्रभाव त्यो ठाउँसम्म मात्र सिमित नभई अन्य क्षेत्रहरुलाई पनि यसले प्रभावित गरिरहेको हुन्छ। वर्तमान पुस्ताको एउटा प्रमुख जिम्मवारी अन्तरवंशीय समन्यायको सिद्धान्त (Principles of Intergenerational Equity) अनुसार आफूले भोगेको वा प्राप्त गरेको सबै किसिमका प्राकृतिक, सांस्कृतिक सम्पदा, वन जङ्गल, हावापानी, वातावरण एवं जैविक विविधता भावी पुस्ताको सुनिश्चत गर्नु पनि हो" भनी न्यायिक सिद्धान्त प्रतिपादन भएको र अधिवक्ता भगवती पहारीसमेत विरुद्ध प्रधानमन्त्री तथा मन्त्रिपरिषदको कार्यलयसमेत (नेकाप २०७५ अङ्क ९ पृष्ठ १६४६ निर्णय नं. १००८७) को मुद्दामा समेत सोही अनुसारको न्ययिक सिद्धान्त प्रतिपादन भएकोमा विपक्षीहरुले गरेको कानूनी व्यवस्था सो समेतको विपरित रहेको छ।

लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क" र ×दफा ६(१क)" मा राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्र वा मध्यवर्ति क्षेत्रमा राष्ट्रिय प्राथमिकता प्राप्त आयोजना, लगानी बोर्डबाट स्वीकृत भएका आयोजना वा राष्ट्रिय गौरवका आयोजना सञ्चालन गर्न नेपाल सरकारले स्वीकृति दिन सक्ने व्यवस्था गर्दा सम्मानित सर्वोच्च अदालतबाट प्रतिपादित प्रस्तुत रिट निवेदनको प्रकरण २० मा उल्लिखित यी र यस्तै अन्य कैयौं कानूनी सिद्धान्तहरुको पूर्णरुपमा बेवास्ता र अनादर गरिएको छ र कुनै पनि वातावरणीय र सामाजिक सुरक्षा मापदण्ड विना संरक्षित क्षेत्रहरुमा लगानी र विकासको आवरणमा त्यस्ता आयोजनाहरु सञ्चालन गर्न अनुमति दिने व्यवस्था गरिएकोले उक्त व्यवस्थाहरु अमान्य र बदरभागी छन्, त्यसैले अमान्य र बदर घोषित गरी पाउँ।

संविधानतः संघीय संसदमा व्यवस्थापिकीय अधिकार निहित रही विधायिकी बुद्धिमत्ता (Legislative wisdom)  का आधारमा संघीय संसदले कानून तर्जुमा गर्न पाउने भए पनि विधायिकी बुद्धिमत्ताका संवैधानिक सिमाहरु हुन्छन् र संघीय संसदले यी सिमाभित्र रहेर मात्र कानून तर्जुमा गर्न पाउछ। नेपालको संविधानको धारा ३०(३) मा गरिएको व्यवस्थाका आधारमा कानून बनाउदा वातावरण र विकास बीच सन्तुलन हुने गरी कानून बनाउन पाउने भए पनि वातावरण र विकास बीच ×असन्तुलन" हुने गरी वा लगानी र विकासको आवरणमा संरक्षित क्षेत्रहरु र वातावरण नै विनास गर्ने कानून बनाउने अधिकार संविधानले संघीय संसदलाई दिएको छैन। यसैगरी नेपालको संविधानको धारा ५७ र १०९ अनुसार संघीय संसदको व्यवस्थापिकीय अधिकार अनुसूची-५, ७ र ९ बमोजिमको सूचीमा उल्लेख भए बमोजिम हुने व्यवस्था गरिएको छ, जस अनुसार अनुसूची-५ को क्र.सं. २७ मा राष्ट्रिय निकुञ्ज, वन्यजन्तु आरक्ष तथा सिमसारको विषयका साथै राष्ट्रिय तथा अन्तर्राष्ट्रिय वातावरण व्यवस्थापनका विषयमा पनि संघीय संसदले कानून बनाउने विषयलाई सँगै राखिएको हुनाले राष्ट्रिय निकुञ्ज, आरक्ष तथा सिमसार क्षेत्र एवं संरक्षण क्षेत्र र मध्यवर्ति क्षेत्रका विषयमा कानून तर्जुमा गर्दा राष्ट्रिय तथा अन्तर्राष्ट्रिय वातावरण व्यवस्थापनको विषयलाई विर्सिएर संघीय संसदले एकाङ्की रुपमा र लगानी वा विकासको आवरणमा राष्ट्रिय निकुञ्ज, आरक्ष, संरक्षण क्षेत्र र मध्यवर्ति क्षेत्रमा राष्ट्रिय प्राथमिकता प्राप्त आयोजना, लगानी बोर्डबाट स्वीकृत भएका आयोजना वा राष्ट्रिय गौरवका आयोजना सञ्चालन गर्ने रङ्गिन कानून (Colorable Legislation) तर्जुमा गर्ने अधिकार राख्दैन। राष्ट्रिय निकुञ्ज तथा वन्यजन्तु संरक्षण ऐन, २०२९ मा सिधै यस्तो व्यवस्था गर्न नमिल्ने र संविधानको धारा ३०(३) विपरित हुने भएको हुँदा संविधानको उक्त व्यवस्था छल्नका लागि र संविधानको धारा ३०(३) प्रति धोखाघडी (Fraud on the Constitution) गरी लगानी कानूनका नाममा रङ्गिन कानून बनाइएको र यसबाट ×जुन काम प्रत्यक्ष रुपमा गर्न मिल्दैन, त्यो अप्रत्यक्ष रुपमा पनि गर्न मिल्दैन" (what cannot be done directly cannot also be done indirectly) भन्ने Doctrine of colourable legislation  बेवास्ता गरी बनाइएको यस्तो रङ्गिन कानूनलाई सम्मानित सर्वोच्च अदालतले संविधानको धारा १३३(१) बमोजिम न्यायिक पुनरावलोकन गरी अमान्य र बदर घोषित गर्न सक्ने भएकोले सोही बमोजिम लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क" र ×दफा ६(१क)" मा गरिएका व्यवस्थाहरु अमान्य र बदर घोषित गरी पाउँ। 

प्रस्तुत मुद्दामा नेपालको संविधानको धारा ३०(३) को वृहद संवैधानिक व्याख्याको प्रश्न अन्तरनिहित रहेको हुनाले रीट निवेदनको सुनुवाईका क्रममा उक्त संवैधानिक व्याख्या नहुँदै लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क" र ×दफा ६(१क)" मा गरिएका व्यवस्थाहरु कार्यान्वयन गरिएमा यस रिट निवेदनको औचित्य समाप्त हुने भएकोले प्रस्तुत रिट निवेदनको अन्तिम किनारा नलाग्दा सम्मका लागि उक्त व्यवस्थाहरु कार्यान्वयन नगर्नु नगराउनु र यथास्थितीमा राख्नु भनी विपक्षीहरुका नाममा अन्तरिम आदेश जारी गरी पाउँ।

लगानी ऐन, २०८१ को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क" र ×दफा ६(१क)" मा गरिएका व्यवस्थाहरु अनुसार ×अतिसंवेदनशील क्षेत्र" नै नतोकी र कुनै पनि वातावरणीय एवं सामाजिक सुरक्षा मापदण्ड विना विपक्षीहरुले लगानीको आवरण र विकासको नाममा असिमित र अनियन्त्रित स्वविवेकीय अधिकार प्रयोग गरी राष्ट्रिय निकुञ्ज, आरक्ष, संरक्षण क्षेत्र र मध्यवर्ति क्षेत्रमा राष्ट्रिय प्राथमिकता प्राप्त आयोजना, लगानी बोर्डबाट स्वीकृत भएका आयोजना र राष्ट्रिय गौरवका आयोजना सञ्चालन गर्न स्वीकृति दिन सक्ने र यसबाट राष्ट्रिय निकुञ्ज, आरक्ष, संरक्षण क्षेत्र र मध्यवर्ति क्षेत्रमा वातावरणीय असन्तुलन पैदा भई वन तथा वातावरण र जैविक विविधता एवं पारिस्थितिकीय प्रणालीमा गम्भीर, अकल्पनीय र अपुरणीय क्षति (Irreparable injury and irreversible losses and damage) पुग्न जाने र यसबाट निवेदक सहित आयोजना प्रभावित क्षेत्रका नागरिकको गुणस्तरीय जीवन (Qualitative Life) सहित स्वस्थ्य एवं स्वच्छ वातावरणमा बाँच्न पाउने हक र सम्मानपूर्वक बाँच्न पाउने हक (Right to Live with Dignity) मा समेत अवरोध सृजना हुने भएकोले प्रस्तुत रिट निवदेनको अन्तिम टुङ्गो नलाग्दासम्म लगानी ऐन, २०८१ को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ को ×दफा ५क" र ×दफा ६(१क)" मा गरिएका व्यवस्थाहरु यथास्थितिमा राखी कार्यान्वयन नगर्नु नगराउनु भनी सुविधा र सन्तुलन (Balance of convenience) को आधारमा अन्तरिम आदेश जारी गरी पाउँ।

प्रस्तुत मुद्दामा उठान गरिएको विषय विशेष रुपमा सार्वजनिक महत्वको भएको र विषयवस्तुको प्रकृतिबाट छिटो निर्णय हुन आवश्यक भएकोले प्रस्तुत मुद्दाको सुनुवाईका लागि सर्वोच्च अदालत (संवैधानिक इजलास सञ्चालन) नियमावली, २०७२ को नियम १९(२) बमोजिम अग्राधिकार प्रदान गरी पाउँ भन्ने निवेदन।  

२.	यसमा के कसो भएको हो?  निवेदकको मागबमोजिमको आदेश किन जारी हुनु नपर्ने 

हो? आदेश जारी हुनु नपर्ने कुनै आधार र कारण भए सोसमेत खुलाई सर्वोच्च अदालत (संवैधानिक इजलास सञ्‍चालन) नियमावली, २०७२ को नियम १९ को उपनियम (१) बमोजिम यो आदेश प्राप्त भएको मितिले बाटाको म्याद बाहेक ७(सात) दिन भित्र विपक्षी नं. १, २, ३, ४, ५, ६, ७ र ८ को हकमा महान्यायाधिवक्ताको कार्यालयमार्फत तथा विपक्षी नं. ९ र १० को हकमा आफै वा आफ्नै प्रतिनिधिमार्फत लिखित जवाफ पेश गर्नु भनी यो आदेश र रिट निवेदनको प्रतिलिपि साथै राखी प्रत्यर्थीहरुका नाममा म्याद सूचना जारी गरी लिखित जवाफ प्राप्त भएपछि वा अवधि नाघेपछि नियमानुसार पेश गर्नु। अन्तरिम आदेशका सम्बन्धमा विचार गर्दा, दुवै पक्षसँग छलफल गरी निष्कर्षमा पुग्न उपयुक्त हुने देखिएकोले अन्तरिम आदेशको छलफल प्रयोजनको लागि पेशीको सूचना दिई नियमानुसार पेस गर्नू। साथै नेपालको संविधानको धारा ३० को उपधारा (३) ले वातावरण र विकास बीचको समुचित सन्तुलनलाई संवैधानिक दृष्टिबाट संरक्षण प्रदान गरेको सन्दर्भमा लगानी सहजीकरण सम्बन्धी केही नेपाल ऐनलाई संशोधन गर्ने ऐन, 2081 को दफा 3 ले राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरेको दफा ५क. र दफा ६ को उपदफा (१क) का व्यवस्थाहरु अन्तरिम आदेशको छलफलबाट टुङ्गो नलागेसम्मको लागि कार्यान्वयन नगर्नु नगराउनु भनी सर्वोच्च अदालत (संवैधानिक इजलास सञ्‍चालन) नियमावली, २०७२ को नियम 19 को उपनियम (4) बमोजिम विपक्षीहरुका नाउँमा यो अल्पकालीन अन्तरिम आदेश जारी गरिएको छ। प्रस्तुत आदेशको जनाउँ विपक्षीहरुलाई दिई नियमानुसार गर्नू भन्नेसमेत बेहोराको यस अदालतबाट मिति 2081।4।30 मा भएको आदेश। 

३.	विपक्षी निवेदकले दावी लिनु भएको विषयमा संघीय संसद सचिवालयको के-कस्तो काम कारवाहीबाट निवेदकको के-कस्ता संवैधानिक तथा कानूनी हक अधिकारको हनन्‌ भएको हो? भन्ने सम्बन्धमा निवेदनमा कुनै कुरा उल्लेख भएको छैन। कसैका विरुद्ध कुनै कुराको दावी लिदा तत्‌ सम्बन्धमा रहेको संलग्नता र प्रत्यर्थी बनाउनु पर्नाको आधार र कारण निवेदनमा स्पष्टसँग उल्लेख गरिएको हुनु पर्दछ। सोको अभावमा प्रत्यर्थी कायम गर्न र रिट जारी हुन सक्दैन। प्रस्तुत रिट निवेदनमा विपक्षी निवेदकले दावी लिनु भएको विषयमा संघीय संसद सचिवालयलाई प्रत्यर्थी बनाउनु पर्नाको आधार र कारण खुलाउन नसकेको हुँदा रिट निवेदन प्रथम दृष्टिमा नै खारजभागी छु खारेज गरी पाउँ। 

नेपाल सरकारले नेपालको संविधानको धारा ११० को उपधारा (१) बमोजिम लगानी सहजीकरण सम्बन्धी केहि नेपाल ऐनलाई संशोधन गर्न बनेको विधेयकको रुपमा मिति २०८१।२।२८ गते संघीय संसदमा नेपाल सरकारको तर्फबाट देशमा आन्तरिक तथा बाह्य लगानी बृद्धि गरी आन्तरिक उत्पादन बढाउने, रोजगारी अभिवृद्धि गर्ने, वैदेशिक मुद्रा आर्जन गर्ने नेपाल सरकारको ध्येय पुरा गर्ने उद्देश्यका साथ पेश गरी संघीय संसदका दुवै सदनबाट समेत पारित गरी राष्ट्रपतिबाट प्रमाणीकरण भई कार्यान्वयनमा समेत आइसकेको अवस्था विद्यमान रहेको छ। राष्ट्रिय निकुञ्ज तथा वन्यजन्तु संरक्षण ऐन, २०२९ समेतमा संशोधन गरी लगानीको वातावरण सिर्जना गर्न उद्देश्यले अन्य सम्बद्ध ऐनसमेत संशोधन भएको अवस्था हो र सो ऐन विधायिकाले बनाएको र विधायिकी मनसाय अनुसार नै भए/गरेको तथा सो ऐन कार्यान्वयनमा समेत आइसकेको हुँदा निवेदकको निवेदन दावीको औचित्य छैन। निवेदन खारेजभागी छ, खारज गरी पाउँ। 

कानुनमा कुनै कमि ममजोरी भएको महसुस कार्यसञ्चालन निकायले गरेको अवस्थामा सम्बन्धित निकायबाट संशोधनको लागि विधेयक प्रस्तुत भएमा संघीय संसद सचिवालयबाट हुने कार्य प्रक्रियामा सहजिकरण हुने नै हुँदा प्रस्तुत रिट निवेदन खारेजभागी छ, खारेज गरी पाउँ भन्नेसमेत बेहोराको संघीय संसद सचिवालयको लिखित जवाफ। 

४.	प्रस्तुत रिट सम्बन्धमा “लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१” को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ५ पछि दफा ५क र दफा ६ उपदफा १ पछि उपदफा १क थप गरी संशोधन गरेको देखिन्छ। संशोधन भएको राष्ट्रिय निकुञ्ज तथा वन्यजन्तु संरक्षण ऐन, २०२९ कार्यान्वयन गर्ने निकाय यस समिति नभएको, चुरे संरक्षण क्षेत्र वातावरण संरक्षण ऐन बमोजिम घोषणा भएको र सो संशोधन सम्बन्धमा यस समितिको कुनै राय सुझाव पनि नरहेको अवस्थामा यस समितिको कार्यालयलाई विपक्षी बनाई दायर भएको रिट निवेदन मागदावी जिकिर निरर्थक छ, खारेज गरी पाउँ। 

संशोधित ऐनको दफा राष्ट्रिय निकुञ्ज, वन्यजन्तु आरक्ष वा संरक्षण क्षेत्र भित्र अति संवेदनशील क्षेत्र तोक्न सक्ने व्यवस्था गरिएकोमा उक्त कार्यको लागि यस समितिको भुमिका नरहने तथा अन्य क्षेत्रमा समेत हुन सक्ने आवन्छित गतिविधिहरुको नियमन तथा अनुगमन गर्ने र कानुन विपरित काम भएमा कारवाही अघि बढाउने समेतका कुनै अधिकार र कार्यादेश यस राष्ट्रपति चुरे-तराई मधेश संरक्षण विकास समितिको कार्यालयलाई नभएकोले यस कार्यालयलाई विपक्षी बनाई रिट निवेदन गर्नु निरर्थक छ, रिट निवेदन जिकिर खारेज गरी पाउँ। 

नेपाल सरकारले चुरे क्षेत्रलाई वातावरण संरक्षण क्षेत्र घोषणा गरी सोको संरक्षण तथा व्यवस्थापनका कार्यहरु गरिरहेको अवस्था छ। यस क्षेत्रमा विकास निर्माणका कार्यहरु गर्दा वातावरणीय, आर्थिक र सामाजिक पक्षहरुको सन्तुलन हुने गरी काम हुन सकेमा लगानीको सहि सदुपयोग भई विकास निर्माण तथा पूर्वाधार विकासका कार्यहरु समेत वातावरणीय, आर्थिक र सामाजिक रुपले फलदायी हुने हुँदा विकास निर्माण तथा पूर्वाधारका कार्यहरु वातावरण मैत्री हुनुपर्ने, विकास र वातावरण एक आपसमा परिपूरकका रुपमा अन्तरसम्बन्धित हुन भन्ने कुरामा यस समिति पूर्ण कटिबद्ध रहेको छ। यसर्थ यस कार्यालयलाई विपक्षी बनाई रिट निवेदन गर्न निरर्थक छ, रिट निवेदन जिकिर खारेज गरी पाउँ। 

विपक्षीले रिट निवेदनमा नेपाल सरकार, प्रधानमन्त्री तथा मन्त्रिपरिषदको कार्यालय समेतका निकायलाई विपक्षी बनाई रिट निवेदन दायर गर्न भएको अवस्था देखिएकोले विपक्षीले मागदावी जिकिर लिएको विषयमा तत्‌ तत्‌ निकायबाट पेश हुने लिखित जवाफमा उल्लेख हुने नै छ। अत: सो लिखित जवाफमा उल्लेख भएको जिकिर र तथ्यको आधारमा समेत विपक्षीको रिट निवेदन जिकिर खारेज गरी पाउँ भन्नेसमेत बेहोराको राष्ट्रपति चुरे तराई मधेश संरक्षण विकास समिति, खुमलटार, ललितपुरको लिखित जवाफ।

५.	सर्वप्रथमत: यस आयोगको के कस्तो काम कारवाही वा निर्णयबाट निवेदकको के कस्तो कानूनी तथा संवैधानिक अधिकारमा आघात पुग्न गएको हो, सो सम्बन्धमा रिट निवेदन जिकिरमा स्पष्टता छैन। यसरी बिना आधार र कारण यस आयोगलाई विपक्षी कायम गरी रिट निवेदन दायर गर्न मिल्ने पनि होइन। साथै कुनै मुद्दाको रोहमा विपक्षी कायम गर्दा निवेदनमा उठान गरिएको विषयमा त्यस्तो विपक्षीको के कस्तो संलग्नता वा भुमिकाबाट निवेदकलाई के कस्तो अन्याय पर्न गएको हो सो कुरा उल्लेख गर्नुपर्ने हुन्छ। प्रस्तुत रिट निवेदन जिकिरमा सो सम्बन्धमा स्पष्ट गर्न नसकेको हुँदा रिट निवेदन जिकिर प्रथम दृष्टिमा नै खारेजभागी छ, खारेज गरी पाउँ। 

विपक्षीको रिट निवेदनको मुख्य विषय लगानी सहजीकरण सम्बन्धी केही ऐनलाई संशोधन गर्ने ऐन, २०८१ को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएका दफा ५क र ६(१क) मा उल्लिखित व्यवस्थाहरु नेपालको संविधान र नेपाल सन्धी ऐन, २०४७ को दफा ९ बमोजिम नेपाल कानून सरह लागू हुने संयुक्त राष्ट्रसंघीय जैविक विविधता महासन्धी, १९९२ लगायतका संरक्षित क्षेत्र सम्बन्धी महासन्धीहरुमा गरिएका व्यवस्थासँग बाझिने देखिएकोले अमान्य र बदर हुने गरी उपयुक्त आदेश जारी गरी पाउँ भन्ने रहेको देखिन्छ। 

ऐन निर्माण हुँदा सरकारी विधेयकको हकमा सामान्यत: सम्बन्धित मन्त्रालयले विधेयकको मस्यौदा गरी मन्त्रिपरिषदबाट स्वीकृति पश्चात्‌ विधेयक वा अध्यादेश प्रतिस्थापन विधेयकका रुपमा संसदमा दर्ता गर्दछ। संसदमा पेस भएपछि संसद सदस्यहरुले संसद तथा समितिको बैठकमा सैद्धान्तिक तथा दफावार छलफल लगायतका आवश्यक प्रकृया पुरा गरी पारित भएपश्चात्‌ सभामुखबाट प्रमाणित र राष्ट्रपतिबाट प्रमाणीकरण भएपछि नेपाल राजपत्रमा प्रकाशन गरेर कार्यान्वयनमा जाने हुन्छ। प्रस्तुत लगानी सहजीकरण सम्बन्धी केही ऐनलाई संशोधन गर्ने ऐन, २०८१ पनि उपरोक्त प्रकृया पुरा गरी लागु भएको हो। यस प्रकृयामा राष्ट्रिय योजना आयोगको कहिकतै संलग्नता र सहभागिता देखिदैन। आफ्नो सहभागिता, संलग्नता र क्षेत्राधिकार नभएको विषयलाई लिएर दु:ख दिने नियतले विपक्षी कायम गरी दायर भएको प्रस्तुत रिट निवेदन खारेज गरी पाउँ।

रिट निवेदकले प्रकरण नम्बर १४ मा उठान गरेको विषयका सम्बन्धमा आयोजना वर्गीकरणको आधार तथा मापदण्ड, २०८० को दफा १० मा आयोगले सघं, प्रदेश वा स्थानीय तहबाट सञ्चालन हुने कुनै पनि सरकारी आयोजनाको अलावा निजी, सामुदायिक वा सार्वजनिक-निजी साझेदारी वा अन्य प्रकृतिका आयाजनालाई विभिन्न (क) देखि (ञ) सम्मका आधार तोकेर सम्बन्धित मन्त्रालयको सिफारिसमा राष्ट्रिय प्राथमिकता प्राप्त आयोजनाको रूपमा तोक्न सक्ने भन्ने व्यवस्था गरेको छ। यस व्यवस्था नेपालको संविधानले धारा ५० को उपधारा (३) मा लिएको सार्वजनिक, निजी र सहकारी क्षेत्रको सहभागिता तथा विकास मार्फत उपलब्ध साधन र स्रोतको अधिकतम परिचालनद्वारा तीव्र आर्थिक वृद्धि हासिल गर्दै दिगो आर्थिक विकास गर्ने उद्देश्य प्राप्तितर्फ लक्षित देखिन्छ।

त्यसैगरी संविधानको धारा ५१ राज्यका नीतिहरु अन्तर्गत खण्ड (घ) को उपखण्ड (१) मा सार्वजनिक, निजी र सहकारी क्षेत्रको सहभागिता र स्वतन्त्र विकास मार्फत राष्ट्रिय अर्थतन्त्र सुदृढ गर्ने, उपखण्ड (२) मा अर्थतन्त्रमा निजी क्षेत्रको भुमिकालाई महत्व दिँदै उपलब्ध साधन र स्रोतको अधिकतम परिचालन गरी आर्थिक समृद्धि हासिल गर्ने नीति लिइएको छ। त्यसैगरी खण्ड (छ) को उपखण्ड (५) मा जनसाधारणमा वातावरणीय स्वच्छता सम्बन्धी चेतना बढाई औद्योगिक एवं भौतिक विकासबाट वातावरणमा पर्न सक्ने जोखिमलाई न्यूनीकरण गर्दै वन, वन्यजन्तु, पन्छी, वनस्पति तथा जैविक विविधताको संरक्षण, सम्बर्धन दिगो उपयोग गर्न, उपखण्ड (६) मा वातावरणीय सन्तुलनका लागि आवश्यक भूभागमा वन क्षेत्र कायम राख्ने नीति उल्लेख छन्‌। त्यसैगरी खण्ड (ठ) मा नेपालका ऐतिहासिक, सांस्कृतिक, धार्मिक, पुरातात्विक र प्राकृतिक सम्पदाहरुको पहिचान, संरक्षण, प्रबर्धन एवं प्रचार प्रसार मार्फत राष्ट्रिय अर्थतन्त्रको महत्वपूर्ण आधारको रुपमा पर्यावरण अनुकूल पर्यटन उद्योगको विकास गर्ने, पर्यटन संस्कृतिको विकास गर्न आवश्यक वातावरण एवं नीति निर्माण गर्ने तथा पर्यटन उद्योगको लाभ वितरणमा स्थानीय जनतालाई प्राथमिकता दिने भन्ने नीति रहेको छ। 

संविधानमा उल्लेख भएका उपरोक्त नीतिगत व्यवस्थालाई अध्ययन गर्दा आयोजनाको वर्गीकरणको आधार तथा मापदण्ड, २०८० को दफा १० मा भएको व्यवस्था संविधानले परिकल्पना गरेको सार्वजनिक, निजि साझेदारीको व्यवहारिक प्रयोग उन्मुख छ। उपरोक्त व्यवस्था बदनियत राखी गरिएको नभई संविधानले लिएको नीतिसँग तादम्यता कायम गर्न खोजिएकोले रिट निवेदकले प्रकरण नम्बर १४ मा भनेजस्तो राष्ट्रिय प्राथमिकता प्राप्त आयोजनाको आवरणमा नीजि आयोजनाले निकुञ्ज, आरक्ष, संरक्षण क्षेत्र र मध्यवर्ती क्षेत्र हत्याउने व्यवस्था गरिएको भन्न मिल्ने होइन, तसर्थ प्रस्तुत रिट निवेदन खारेजभागी छ भन्नेसमेत बेहोराको राष्ट्रिय योजना आयोग, सिंहदरबार, काठमाडौंको लिखित जवाफ। 

६.	विपक्षी निवेदकले दावी लिनुभएको विषयमा यस मन्त्रालय के, कस्तो संलग्नता रहेको हो साथै यस मन्त्रालयको के, कस्तो काम कारवाही वा निर्णयबाट निवेदकको के, कस्तो संवैधानिक तथा कानूनी हक अधिकारको हनन् भएको हो भन्ने सम्बन्धमा निवेदनमा कुनै कुरा उल्लेख भएको छैन। कसैका विरुद्ध कुनै कुराको दावी लिदा तत्‌ सम्बन्धमा रहेको संलग्नता, प्रत्यर्थी बनाउन पर्नाको आधार र कारण निवेदनमा स्पष्टसँग उल्लेख गरिएको हुनु पर्दछु। प्रस्तुत रिट निवेदनमा विपक्षी निवेदकले दावी लिनुभएको विषयमा यस मन्त्रालयको संलग्नता तथा प्रत्यर्थी बनाउनु पर्नाको आधार र कारण खुलाउन सकेको अवस्था छैन। 

नेपालमा लगानीको वातावरणलाई थप सहज बनाउन आयोजना गरिएको तेस्रो लगानी सम्मेलन २०८१ को क्रममा लगानीसँग सम्बन्धित कानून परिमार्जन गर्न आवश्यक भएकोले लगानी सहजीकरण सम्बन्धी केहि नेपाल ऐनलाई संशोधन गर्ने ऐन, २०८१ (यस पछि ऐन भनिएको) जारी भएको हो। यस ऐनमा सरोकारवाला निकायबाट प्राप्त राय/सुझाव समेतको आधारमा लगानीमैत्री वातावरणको निर्माण गरी औद्योगिक क्षेत्रको विकासलाई थप सहज बनाउन तत्कालका लागि अत्यावश्यक देखिएका विषय समावेश हुने गरी भूमि सम्बन्धी ऐन, २०२१ राष्ट्रिय निकुञ्ज तथा वन्यजन्तु संरक्षण ऐन, २०२९ विशेष आर्थिक क्षेत्र ऐन, २०७३ सार्वजनिक-निजी साझेदारी तथा लगानी ऐन, २०७५ विदेशी लगानी तथा प्रविधि हस्तान्तरण ऐन, २०७५ वन ऐन, २०७६ औद्योगिक व्यवसाय ऐन, २०७६ मा समय अनुकूल संशोधन भएको हो।

राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ५क. मा राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्रलाई नेपाल सरकारले नेपाल राजपत्रमा सूचना प्रकाशन गरी राष्ट्रिय निकुञ्ज, आरक्ष वा संरक्षण क्षेत्रभित्रको कुन क्षेत्रलाई अतिसंवेदनशील क्षेत्र तोक्न सक्ने तथा दफा ६ को उपदफा (१क.) मा तोकिएको अतिसंवेदनशील क्षेत्र बाहेक राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्र वा मध्यवर्ती क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकता प्राप्त आयोजना, लगानी बोर्डबाट स्वीकृत आयोजना वा राष्ट्रिय गौरवको आयोजना सञ्चालन गर्न दिन सक्न कानूनी व्यवस्थाबाट संरक्षित क्षेत्रको संरक्षणका अतिरिक्त विकास निर्माणको कार्यसमेत व्यवस्थित रूपमा सञ्चालन हुने भएको हुँदा प्रस्तुत रिट निवेदन खारजभागी छ, खारेज गरी पाउँ।

ऐनमा सरोकारवाला निकायबाट प्राप्त राय/सुझाव समेतको आधारमा लगानीमैत्री वातावरणको निर्माण गरी औद्योगिक क्षेत्रको विकासलाई थप सहज बनाउन तत्कालका लागि अत्यावश्यक देखिएका विषय समावेश भएको राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ५क., ६ को  उपदफा (१क.) को कानूनी व्यवस्थालाई निवेदकले निरपेक्ष रूपमा शाब्दिक र सङ्कुचित व्याख्या गरी नेपालको संविधान, विभिन्न अन्तर्राष्ट्रिय सन्धी, महासन्धी तथा अन्य प्रचलित कानूनसँग बाझिएकोले प्रारम्भ देखि नै बदर गरी पाउँ भन्ने मागदावी लिई दायर गरेको प्रस्तुत रिट निवेदन खारेजभागी छ। खारेज गरी पाउँ भन्नेसमेत बेहोराको नेपाल सरकार, उद्योग वाणिज्य तथा आपुर्ति मन्त्रालयको लिखित जवाफ।

७.	राष्ट्रपतिको कार्यालय नेपालको संविधान तथा प्रचलित कानूनको सम्मान एवं पालना गर्न प्रतिबद्ध रहेको छ। रिट निवेदकहरुले यस कार्यालयलाई के कुन आधारमा विपक्षी बनाउनु भएको हो र यस कार्यालयको के कस्तो काम कारवाहीबाट निजहरुको के क न हक अधिकारमा के कस्तो आघात पर्न गरएको हो भन्ने सम्बन्धमा रिट निवेदनमा कहिकतै उल्लेख गर्न सक्नु भएको छैन। तसर्थ यस कार्यालयलाई विपक्षी बनाउनु पर्ने ठोस आधार र कारण नरहँदा नरहँदै पनि विपक्षी बनाएको देखिदा प्रस्तुत रिट निवेदन प्रथम दृष्टिमै खारजभागी छ, खारेज गरी पाउँ। 

प्राप्त रिट निवेदनको विभिन्न प्रकरणहरुमा लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएको दफा ५क. र ६(१क) मा गरिएका व्यवस्थाहरु प्रचलित संवैधानिक एवं कानुनी प्रावधानहरुसँग बाझिएको भनी थप गरिएका दफा ५क. र ६(१क) उपर चित्त नबुझाई रिट निवेदन दायर गरेको देखिन्छ। यसैगरी सम्माननीय राष्ट्रपतिज्युद्वारा मिति २०८१।३।२४ मा लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ प्रमाणिकरण भएको छ। विधेयक प्रमाणिकरणका विषयमा नेपालको संविधानको धारा ११३ को उपधारा (२) मा “प्रमाणीकरणका लागि राष्ट्रपति समक्ष पेश भएको विधेयक १५ दिनभित्र प्रमाणीकरण गरी त्यसको सूचना यथासम्भव चाडो दुवै सदनलाई दिनु पर्नेछ” भन्ने व्यवस्था रहे भएको देखिन्छ। यसैगरी नेपालको संविधानको धारा ११३ को उपधारा (३) बमोजिम प्राप्त विधेयकमा राष्ट्रपतिबाट कुन सन्देश सहित उत्पत्ति भएको सदनमा फिर्ता पठाएमा उपधारा (४) बमोजिम उक्त फिर्ता विधेयक दुवै सदनले पुनर्विचार गरी त्यस्ता विधेयक प्रस्तुत रुपमा वा संशोधन सहित पारित गरी पुन: पेश गरेमा पेश भएको १५ दिनभित्र राष्ट्रपतिले प्रमाणीकरण गर्नुपर्ने संवैधानिक कर्तव्य र दायित्व भएको हुँदा उक्त लगानी सहजीकरण सम्बन्धी केही नेपाल ऐनलाई संशोधन गर्न ऐन, २०८१ सम्बन्धमा प्रमाणीकरणका लागि पेश भएको विधेयक सम्माननीय राष्ट्रपतिज्युबाट प्रमाणीकरण भएकै कारणले यस कार्यालयलाई विपक्षी बनाउन पर्ने अवस्था देखिँदैन। तसर्थ प्रस्तुत रिट निवेदन खारजभागी छ, खारेज गरी पाउँ भन्नेसमेत बेहोराको राष्ट्रपतिको कार्यालयको लिखित जवाफ। 

८.	नेपाल सरकार, राष्ट्रपति चुरे-तराई मधेश संरक्षण विकास समिति नेपालको संविधान तथा प्रचलित नेपाल कानूनको परिपालना गरी गराई कानूनी राज्यको अवधारणालाई साकार पार्ने र नागरिकका संविधान तथा कानून प्रदत्त हक अधिकारहरुको सम्मान, संरक्षण र सम्बर्द्धन गर्दै उपभोगको सुनिश्चितता प्रदान गर्ने एवं सम्मानित अदालतबाट भएका आदेशहरुको कार्यान्वयन गर्ने कुरामा कटिबद्ध रहेको छ। 

प्रस्तुत रिट सम्बन्धमा “लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१”को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन २०२९ को दफा ५ पछि दफा ५क र दफा ६ उपदफा १ पछि उपदफा १क थप गरी संशोधन गरको देखिन्छ। संशोधन भएको राष्ट्रिय निकुञ्ज तथा वन्यजन्तु संरक्षण ऐन, २०२९ कार्यान्वयन गर्ने निकाय यस समिति नभएको, चुरे संरक्षण क्षेत्र वातावरण संरक्षण ऐन बमोजिम घोषणा भएको र सो संशोधन सम्बन्धमा यस समितिको कुनै राय सुझाव पनि नरहेको अवस्थामा यस समितिको कार्यालयलाई विपक्षी बनाई दायर भएको रिट निवेदन मागदावी जिकिर निरर्थक छ, खारेज गरी पाउँ। 

संशोधित ऐनको दफा राष्ट्रिय निकुञ्ज, वन्यजन्तु आरक्ष वा संरक्षण क्षेत्र भित्र अति संवेदनशील क्षेत्र तोक्न सक्ने व्यवस्था गरिएकोमा उक्त कार्यको लागि यस समितिको भुमिका नरहने तथा अन्य क्षेत्रमा समेत हुन सक्ने आवन्छित गतिविधिहरुको नियमन तथा अनुगमन गर्ने र कानून विपरित काम भएमा कारवाही अघि बढाउने समेतका कुनै अधिकार र कार्यादेश यस राष्ट्रपति चरे-तराई मधेश संरक्षण विकास समितिको कार्यालयलाई नभएकोले यस कार्यालयलाई विपक्षी बनाई रिट निबेदन गर्नु निरर्थक छ, रिट निवेदन जिकिर खारेज गरी पाउँ। 

नेपाल सरकारले चुरे क्षेत्रलाई वातावरण संरक्षण क्षेत्र घोषणा गरी सोको संरक्षण तथा व्यवस्थापनका कार्यहरु गरिरहेको अवस्था छ। यस क्षेत्रमा विकास निर्माणका कार्यहरु गर्दा वातावरणीय, आर्थिक र सामाजिक पक्षहरुको सन्तुलन हुने गरी काम हुन सकेमा लगानीको सहि सदुपयोग भई विकास निर्माण तथा पूर्वाधार विकासका कार्यहरु समेत वातावरणीय, आर्थिक र सामाजिक रुपले फलदायी हुने हुँदा विकास निर्माण तथा पूर्वाधारका कार्यहरु वातावरण मैत्री हुनुपर्ने, विकास र वातावरण एक आपसमा परिपूरकका रुपमा अन्तरसम्बन्धित हुन् भन्ने कुरामा यस समिति पूर्ण कटिबद्ध रहेको छ। यसर्थ यस कार्यालयलाई विपक्षी बनाई रिट निवेदन गर्न निरर्थक छ। रिट निवेदन जिकिर खारेज गरी पाउँ। 

विपक्षीले रिट निवेदनमा नेपाल सरकार, प्रधानमन्त्री तथा मन्त्रिपरिषदको कार्यालय समेतका निकायलाई विपक्षी बनाई रिट निवेदन दायर गर्नु भएको अवस्था देखिएकोले विपक्षीले मागदावी जिकिर लिएको विषयमा तत्‌ तत्‌ निकायबाट पेश हुने लिखित जवाफमा उल्लेख हुने नै छ। अत: सो लिखित जवाफमा उल्लेख भएको जिकिर र तथ्यको आधारमा समेत विपक्षीको रिट निबेदन जिकिर खारेज गरी पाउँ भन्नेसमेत बेहोराको राष्ट्रपति चुरे-तराई मधेश संरक्षण विकास समिति, खुमलटार, ललितपुरको लिखित जवाफ।

९.	प्रकृति तथा प्राकृतिक सम्पदाको संरक्षण र व्यवस्थापन गर्न राष्ट्रिय प्रकृति संरक्षण कोष ऐन, २०३९ बमोजिम लिखित जवाफ प्रस्तुतकर्ता राष्ट्रिय प्रकृति संरक्षण कोष (यस लिखित जवाफमा यसपछि कोष भनी सम्बोधन गरिएको) अविच्छिन्न उत्तराधिकारवाला स्वशासित र संगठित संस्थाको रुपमा स्थापना भई ऐ. को दफा ९ अनुसार वन्यजन्तु तथा अन्य प्राकृतिक सम्पदाको संरक्षण, सम्बर्धन र व्यवस्थापन गर्ने, राष्ट्रिय निकुञ्ज तथा आरक्षहरुको विकासको निमित्त आवश्यक व्यवस्था गर्ने यस कोषको प्रमुख काम कर्तव्य अन्तर्गत पर्दछ। राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ३(१) बमोजिम घोषणा गरिएको कुनै संरक्षण क्षेत्रको व्यवस्थापन गर्न ऐ. ऐनको दफा १६(ख) बमोजिम तोकिएको अवधिसम्मको लागि यस कोषलाई जिम्मेवारी सुम्पिने गरेको छ। 

नेपालको संविधानको धारा १०९ अनुसूची-५ को क्र.सं. २७ अन्तर्गत राष्ट्रिय तथा अन्तर्राष्ट्रिय वातावरण व्यवस्थापन, राष्ट्रिय निकुञ्ज, वन्यजन्तु आरक्ष तथा सिमसार क्षेत्र, राष्ट्रिय वन नीति, कार्वन सेवा संघीय संसदको व्यवस्थापकीय अधिकार अन्तर्गत रहेको, सोही आधारमा संविधानको धारा ११० बमोजिम प्रस्तुत भएको ऐ. को धारा ११० बमोजिम पारित भई प्रचलनमा रहेको उक्त लगानी ऐन नेपालको संविधान र यसको कुनै पनि व्यवस्थासँग बाझिएको अवस्था छैन। एकपटक घोषित भैसकेको राष्ट्रिय निकुञ्ज आरक्ष वा संरक्षण क्षेत्र परित्याग वा स्वामित्वको हस्तान्तरण वा सिमाना हेरफेर नेपाल सरकारले नेपाल राजपत्रमा सूचना प्रकाशित गरी गर्न सक्ने व्यवस्था प्रचलनमा रहेको राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ३(२) मा नै उल्लेख छ।

राष्ट्रिय निकुञ्ज तथा वन्यजन्तु संरक्षण ऐन, २०२९ मा संशोधनलाई थप गरिएको दफा ५(क) अति संवेदनशील क्षेत्र तोक्न सक्ने व्यवस्थाले त झनै ऐ. ऐनको उद्देश्य बमोजिम वन्यजन्तु र यसको बासस्थानको संरक्षण, शिकारमा नियन्त्रण र प्राकृतिक सौन्दर्यको दृष्टिकोणबाट विशेष महत्व राख्ने ठाउँहरुको संरक्षण, सम्बर्धन हुने प्रष्ट नै छ। 

नेपालको संविधानको धारा ३०(३) मा “राष्ट्रको विकास सम्बन्धी कार्यमा वातावरण र विकासबीच समुचित सन्तुलनका लागि आवश्यक कानुनी व्यवस्था गर्न यस धाराले बाधा पुर्‍याएको मानिने छैन” प्रष्ट उल्लेख छ। राष्ट्रिय निकुञ्ज तथा वन्यजन्तु संरक्षण ऐन, २०२९ मा संशोधन भई थप गरिएको दफा ६(१क) उल्लेखित संवैधानिक व्यवस्थाको भावना अनुरुप नै रहेको छ। उक्त संशोधित कानूनी व्यवस्थाका आधारमा पछि आयोजना सञ्चालन गर्न नेपाल सरकारले स्वीकृति दिँदा वा मध्यवर्ती क्षेत्रमा संघ, प्रदेश र स्थानिय तहले निर्माण गर्ने आयोजन सञ्चालन गर्दा वा पर्यापर्यटन (इको टुरिजम) लगायत अन्य उद्योग व्यवसाय गर्न दिदा प्रचलित कानून बमोजिम प्रारम्भिक वातावरणीय परीक्षण वा वातावरणीय प्रभाव मुल्यांकन गरिने नै हुँदा रिट निवेदकले भने जस्तो नभई ऐ. ऐनको उद्देश्य अनुरुप नै रहेको र रोजगारीको सृजना भई संविधानको धारा ३३ अनुरुप नागरिकको रोजगारीको हक केहि हदसम्म सुरक्षित नै हुनेछ। साथै उल्लेखित संशोधित कानूनी व्यवस्थाले रिट निवेदकले भने जस्तो नेपाल राज्यले बाध्यात्मक रुपमा पालना गर्नुपर्ने कुनै पनि अन्तर्राष्ट्रिय महासन्धीको व्यवस्थाको उल्लंघन भएको अवस्थासमेत छैन भन्नेसमेत बेहोराको राष्ट्रिय प्रकृति संरक्षण कोष, केन्द्रीय कार्यालय, खुमलटार, ललितपुरको लिखित जवाफ। 

१०.	नेपालको संविधानको धारा ३४ को उपधारा (१) मा प्रत्येक नागरिकलाई स्वच्छ र स्वस्थ वातावरणमा बाँच्न पाउने हक हुनेछ भन्ने व्यवस्था रहेको छ। सोही धाराको उपधारा (३) मा राष्ट्रको विकास सम्बन्धी कार्यमा वातावरण र दिकास बीच समुचित सन्तुलनका लागि आवश्यक कानूनी व्यवस्था गर्न यस धाराले बाधा पुर्‍याएको मानिने छैन भन्ने व्यवस्था गरी वातावरण संरक्षणलाई अक्षुण्ण राखी विकासका लागि उपलब्ध प्राकृतिक स्रोत साधनको सन्तुलित उपयोग गर्न सकिने कुरालाई स्पष्ट गरेको छ। त्यसैगरी धारा ५१ को खण्ड (छ) मा राज्यको नीति अन्तर्गत प्राकृतिक साधन स्रोतको संरक्षण, सम्बर्धन र उपयोग सम्बन्धी नीतिमा राष्ट्रिय हित अनुकूल तथा अन्तरपुस्ता समन्यायको मान्यतालाई आत्मसात गर्दै देशमा उपलब्ध प्राकृतिक स्रोत साधनको संरक्षण, सम्बर्धन र वातावरण अनुकूल दिगो रूपमा उपयोग गर्ने लगायतका नीतिहरु उल्लेख रहेका छन्‌। वातावरण संरक्षण तथा वातावरण र विकासलाई संयोजन गरी दिगो विकासको लक्ष्य हासिल गर्ने सम्बन्धमा खानी तथा खनिज पदार्थ ऐन, २०४२ वातावरण संरक्षण ऐन, २०७६ र नियमावली, २०७७ राष्ट्रिय निकुञ्ज तथा वन्यजन्तु संरक्षण ऐन, २०१९ वन ऐन, २०७६ संकटापन्न वन्यजन्तु तथा वनस्पतिको अन्तर्राष्ट्रिय व्यापार नियन्त्रण ऐन, २०७३ लगायतका कानूनी व्यवस्था गर्नुको साथै नेपाल सरकारले वातावरण संरक्षण गर्ने कार्यलाई प्राथमिकतामा राखी संस्थागत प्रबन्धसमेत गरेको कुरालाई अनदेखा गरी दायर भएको रिट निवेदन जिकिर खारेजभागी छ, खारेज गरी पाउँ। 

वातावरण संरक्षणको महत्वपूर्ण आधारको रुपमा रहेको वन क्षेत्रको संरक्षण, विस्तार यसको समुचित प्रयोगबाट नै मुलुकको विकास तथा समृद्धिको आधार तय हुने देखिन्छ। संविधानमा विकासको आवश्यकतालाई मनन् गरी मौलिक हक तथा राज्यको नीति तथा निर्देशक सिद्धान्तमा राष्ट्रको विकास सम्बन्धी कार्यमा वातावरण र विकास बीच समुचित सन्तुलन कायम गरिने प्रष्ट गरिएको छ। उल्लिखित संवैधानिक व्यवस्था बमोजिम लगानीको वातावरण बनाई मुलुकको विकास तथा अर्थतन्त्रलाई गतिशील बनाउन सार्वभौम संसदले प्रचलित कानूनमा गरेको संशोधनलाई अन्यथा भन्न मिल्ने हुँदैन। साथै मुलुकमा के कस्तो कानून बनाउने भन्ने विषय न्यायिक रोहबाट निरुपण हुने विषय पनि होइन। 

लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ (यसपछि “लगानी सहजीकरण ऐन” भनिएको) को दफा ३ ले राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरेको दफा ५क. ले राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्रलाई अतिसंवेदनशील क्षेत्र भनी तोक्न सक्ने र दफा ६ को उपदफा (१क) मा दफा ५क. बमोजिम तोकिएको क्षेत्र बाहेक राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्र वा मध्यवर्ती क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकता प्राप्त आयोजना, लगानी बोर्डबाट स्वीकृत आयोजना वा राष्ट्रिय गौरवको आयोजना सञ्चालन गर्न नेपाल सरकारले तोकिए बमोजिम स्वीकृति दिन सक्ने व्यवस्था रहेको छ। त्यसैगरी मध्यवर्ती क्षेत्रमा सघं, प्रदेश र स्थानीय तहले निर्माण गर्ने आयोजना सञ्चालन भर्न सक्नेछ र सम्बन्धित निकायको स्वीकृति लिई पर्यापर्यटन (इको टुरिजम) लगायत अन्य उद्योग व्यवसाय सञ्चालन गर्न दिन सकिने व्यवस्था गरिएको छ। निवेदन जिकिरमा दावी लिए जस्तो उल्लिखित कानूनी व्यवस्थाले वन क्षेत्रको संरक्षणमा असर पुर्‍याउने नभई अतिसंवेदनशील क्षेत्र बाहेकको वन क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकता प्राप्त लगानी बोर्डबाट स्वीकृत र राष्ट्रिय गौरवका आयोजना सञ्चालन गर्न स्वीकति दिन सक्नेसम्मको कानूनी व्यवस्था हो। उक्त काननी व्यवस्था संविधानको के कुन धारासँग बाझिएको भन्ने निवेदन जिकिर आफै प्रष्ट देखिँदैन। साथै निवेदकले दावी गरेका अन्तराष्ट्रिय महासन्धीको व्यवस्थासँग नेपालको कानूनी व्यवस्था बाझियो भनी संविधानको धारा १३३ बमोजिम न्यायिक पुनरावलोकनको विषय पनि हुन सक्दैन। सम्मानित सर्वोच्च अदालतबाट अरुणकुमार चौधरी विरूद्ध प्रधानमन्त्री तथा मन्त्रिपरिषदको कार्यालय, सिंहदरबार, काठमाडौंसमेत (नेकाप २०६४ अङ्क १ निर्णय नं. ७८०३) भएको मुद्दामा संविधानसँग नेपाल कानून बाझिएकोमा मात्र न्यायिक पुनरावलोकन गर्न सक्ने तर सन्धी र नेपाल कानून एकआपसमा बाझिएमा धारा ८८(१) आकर्षित हुन नसक्ने भन्ने सिद्धान्त स्थापित गरेको छ। 

आर्थिक विकास र वातावरण संरक्षण बीचको अन्योन्याश्रित सम्बन्ध हुने र प्राकृतिक सम्पदाको उपयोग मुलुकको वातावरण तथा विकास सम्बन्धी कानूनको अधिनमा रही गर्न राज्य सार्वभौम हुने (रियो घोषणापत्र, १९९२ सिद्धान्त-२) हुँदा के कस्तो कानुन बनाउने वा भइरहेको कानूनमा के कस्तो संशोधन वा परिमार्जन गर्ने भन्ने विषय विधायिकी बुद्धिमता वा क्षेत्राधिकार (Exclusive Legislative Competence) को विषय हुने। विद्यासागर साहसमेत विरुद्ध शिक्षा तथा खेलकुद मन्त्रालय (नेकाप २०६६ अङ्क ६ निर्णय नं. ८१६३) भएको रिट निवेदनमा सम्मानित सर्वोच्च अदालतबाट कुन उद्देश्य प्राप्तिको लागि के कस्तो कानून बनाउने वा नबनाउने भन्ने विषय विधायिकाको एकलौटी क्षेत्राधिकार (Exclusive Jurisdiction) अर्न्तगत पर्ने र शक्तिपृथकीकरणको सिद्धान्तले विधायिकी दायरा (Legislative Domain) मा छाडेको यो विषयमा सामान्यतया राज्यका बाँकी दुई अङ्गले हस्तक्षेप गर्न मिल्दैन भन्नेसमेत सिद्धान्त प्रतिपादन भएकोले निवेदकले माग गरे बमोजिम आदेश जारी हुनु पर्ने होइन। 

कानूनको कुनै व्यवस्था संविधानको कुनै धारासँग बाझियो भनी दावी लिनु मात्र पर्याप्त हुँदैन। त्यसको वस्तुनिष्ठ आधार र कारण खुलाउन सक्नु पर्दछ। यस सम्बन्धमा सम्मानित सर्वोच्च अदालतबाट निवेदक रविन्द्र श्रेष्ठसमेत विरुद्ध नेपाल सरकार, स्वास्थ्य मन्त्रालयसमेत भएको उत्प्रेषण मुद्दामा (ने.का.प. २०७३ अङ्क २ भाग ५८) “संविधानसँग कानून अमान्य भएको भन्ने निवेदनको निरूपणका लागि यस अदालतले लिने गरेको आधारहरूमा विधायिका निर्मित कानून संविधानसम्मत रहेको अनुमान गरिन्छ। कानून संविधानसँग बाझिएको छ भन्ने जिकिर लिने पक्षले सो कुरा स्पष्ट किसिमले प्रमाणित गर्नुपर्छ। ...सामान्य मानिसले त्यसरी बुझ्न सक्दैन भने त्यसलाई बाझिएको भनेर अदालतले बलपूर्वक व्याख्या गर्दैन” भन्ने सिद्धान्त प्रतिपादन भएको छ। त्यसैगरी निवेदक अधिवक्ता धनञ्जय खनाल विरुद्ध प्रधानमन्त्री तथा मन्त्रिपरिषदको कार्यालय, सिंहदरबारसमेत भएको मुद्दामा (ने.का.प. २०६३ अङ्‌क ७ निर्णय नं. ७७२७) संसदले बनाएको ऐन हतपत्ति र हल्कासँग अवेध घोषित गरिदैन। समाजका के कस्तो ऐन किन चाहिन्छ भन्ने कुराको ज्ञाता अदालत होइन। संसद अर्थात विधायिका हो भन्ने मान्य सिद्धान्त स्थापित छ। ऐन अवैध घोषित गर्ने नगर्ने सम्बन्धमा अदालत सकभर Self-restrain मा रहनुपर्छ भन्ने सैद्धान्तिक व्याख्या गरिएको छ। सोही फेसलामा अमेरिकी सर्वोच्च अदालतले Ogden V. Saunders (१८२७) को मुद्दामा गरेको फेसलामा उदृत गरिएको छ। “The legislature must be considered innocent till it is proved guilty beyond reasonable deube. Hence all reasonable doubt of a statute of validity must be resolved in favor of a staturte and it should not be pronounced to be unconstitutional unless it is clearly proved to be so.” अत: उक्त प्रतिपादित सिद्धान्त समेतका आधारमा प्रस्तुत रिट निवेदन जिकिर खारेजभागी छ, खारेज गरी पाउँ भन्नेसमेत बेहोराको कानून, न्याय तथा संसदीय मामिला मन्त्रालयको लिखित जवाफ। 

११.	नेपालको संविधानको धारा ३० को उपधारा (१) मा प्रत्येक नागरिकलाई स्वच्छ र स्वस्थ वातावरणमा बाँच्न पाउने हक हुनेछ भन्ने व्यवस्था रहेको छ भने उपधारा (३) मा राष्ट्रको विकास सम्बन्धी कार्यमा वातावरण र विकास बीच समुचित सन्तुलनका लागि आवश्यक कानूनी व्यवस्था गर्न यस धाराले बाधा पुर्‍याएको मानिने छैन भन्ने व्यवस्था गरिएबाट वातावरण संरक्षणको सवाललाई ध्यानमा राख्दै विकासका लागि उपलब्ध प्राकृतिक स्रोत साधनको सन्तुलित उपयोग गर्न सकिने कुरालाई स्पष्ट गरको छ। त्यसैगरी धारा ११ को खण्ड (छ) मा राज्यको नीति अन्तर्गत प्राकृतिक साधन स्रोतको संरक्षण, सम्बर्धन र उपयोग सम्वन्धी नीतिमा राष्ट्रिय हित अनुकूल तथा अन्तरपुस्ता समन्यायको मान्यतालाई आत्मसात् गर्दै देशमा उपलब्ध प्राकृतिक स्रोत साधनको संरक्षण, सम्बर्धन र वातावरण अनुकूल दिगो रूपमा उपयोग गर्ने लगायतका नीतिहरु उल्लेख रहेका छन्‌ भने धारा ५२ मा नेपाललाई समृद्ध र समुन्नत बनाउने राज्यको दायित्व रहेको विषय उल्लेख गरिएको छ। समृद्ध र समुन्नत नेपालको निर्माणका लागि वातावरण संरक्षणको साथै विकासको गतिलाई द्रुतत्तर रुपमा अगाडि बढाउनुपर्ने र सोका लागि देशमा विभिन्न उद्योगधन्दा तथा कलकारखानाको स्थापना र विस्तार गर्नुपर्ने हुन्छ। वातावरण र विकास बीच सन्तुलन कायम गर्दै स्वदेशी तथा विदेशी लगानीकर्तालाई लगानीको लागि प्रोत्साहन गर्न प्रचलित कानून विकास मैत्री हुनु जरुरी हुन्छ।  

नेपालमा लगानी प्रबर्धन गर्ने कार्यलाई सहजीकरण गर्न केही नेपाल ऐनलाई संशोधन गर्न आवश्यक देखिएकोले “लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१” जनप्रतिनिधिमूलक संस्था संघीय संसदबाट जारी भएको हो। कुनै पछि लगानीकर्ताले आ आयोजना वा उद्योग धन्दामा लगानी गर्दा विद्यमान कानूनी व्यवस्था के छ? कानुनले क्रे कस्तो छुट सुविधा प्रदान गरेको छ र कति सहज वा असहज छ भन्ने सबै पक्षमा ध्यान दिएर मात्र लगानी गर्ने सोच राखेको हुन्छ। लगानीमैत्री वातावरणको निर्माण गरी औद्योगिक क्षेत्रको विकासलाई थप सहज बनाउन तत्कालका लागि अत्यावश्यक देखिएका विषय समावेश हुने गरी भूमि सम्बन्धी ऐन, २०२१ राष्ट्रिय निकुञ्ज तथा वन्यजन्तु संरक्षण ऐन, २०२९ विशेष आर्थिक क्षेत्र ऐन, २०७३ सार्वजनिक-निजी साझेदारी तथा लगानी ऐन, २०७५ विदेशी लगानी तथा प्रविधि हस्तान्तरण ऐन, २०७५ वन ऐन, २०७६ तथा औद्योगिक व्यवसाय ऐन, २०७६ समेतमा समय सापेक्ष रुपमा संशोधन गरिएको हो। आवश्यकता र औचित्यका आधारमा सार्वभौम संसदबाट निर्माण भई लागु भएका कानूनलाई अन्यथा भन्न मिल्ने होइन। 

राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ५क. मा “नेपाल सरकारले आवश्यक ठानेमा राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्रलाई नेपाल राजपत्रमा सुचना प्रकाशन गरी अति संवेदनशील क्षेत्र भनी तोक्न सक्नेछ” तथा दफा ६ को उपदफा (१क.) मा “दफा ५क. बमोजिम तोकिएको क्षेत्र बाहेक राष्ट्रिय निकुञ्ज, आरक्ष वा संरक्षण क्षेत्र भित्रको कुनै क्षेत्र वा मध्यवर्ती क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकता प्राप्त आयोजना, लगानी बोर्डबाट स्वीकृत आयोजना वा राष्ट्रिय गौरवको आयोजना सञ्चालन गर्न नेपाल सरकारले तोकिए बमोजिम स्वीकृति दिन सक्नेछ। मध्यवर्ती क्षेत्रमा सघं, प्रदेश र स्थानीय तहले निर्माण गर्ने आयोजना सञ्चालन गर्न सक्नेछ र सम्बन्धित निकायको स्वीकृति लिई पर्यापर्यटन (इको टुरिजम) लगायत अन्य उद्योग व्यवसाय सञ्चालन गर्न दिन सकिनेछ” भन्ने कानुनी व्यवस्था गरिएबाट राज्यले वातावरण संरक्षणको कार्यलाई अक्षुण्ण राख्दै देशको पूर्वाधार विकास एवं औद्योगिक विकासको कार्यलाई सँगसँगै अगाडि लैजाने उद्देश्य राखेको प्रष्ट देखिन्छ। उक्त व्यवस्था बमोजिम उद्योग व्यवसाय सञ्चालन गर्न दिदा नेपालको संविधान तथा विभिन्न सन्धी सम्झौता अन्तर्गत सिर्जित दायित्वको पूर्ण परिपालना हुने गरी नै दिइन्छ। अत: उल्लिखित कानूनी व्यवस्थालाई निवेदकले निरपेक्ष रूपमा शाब्दिक र सङ्कुचित व्याख्या गरी नेपालको संविधान, विभिन्न अन्तर्राष्ट्रिय सन्धी, महासन्धी तथा अन्य प्रचलित कानूनसँग बाझिएकोले प्रारम्भ देखि नै बदर गरी पाउँ भन्ने मागदावी लिई दायर गरेको प्रस्तुत रिट निवेदन खारेजभागी छ, खारेज गरी पाउँ।

मुलुकमा के कस्तो कानून बनाउने वा भइरहेको कानूनमा के कस्तो संशोधन, सुधार वा परिमार्जन गर्ने भन्ने विषय विधायिकी बुद्धिमता एवं एकलौटी विधायिकी सक्षमता (Legislative Wisdom or Exclusive Legislative Competence) को विषय हो। सम्मानित सर्वोच्च अदालतबाट निवेदक अधिवक्ता धनन्जय खनाल विरुद्ध प्रधानमन्त्री तथा मन्त्रिपरिषदको कार्यालय, सिंहदरबारसमेत भएको मुद्दा (ने.का.प. २०६३ अंक ७ नि.नं. ७७२७) मा संसदले बनाएको ऐन हतपत्ति र हल्कासँग अवैध घोषित गरिदैन। समाजमा के कस्तो ऐन चाहिन्छ भन्ने कुराको ज्ञाता अदालत होइन। संसद अर्थात विधायिका हो भन्ने सिद्धान्त स्थापित छ। ऐनलाई अमान्य घोषित गर्ने नगर्ने सम्बन्धमा अदालतले सकभर आत्मसंयम (self-restraint) अपनाउनु पर्छ भन्ने सैद्धान्तिक व्याख्यासमेत गरिएको छ। अत: उक्त प्रतिपादित सिद्धान्त समेतका आधारमा उक्त कानूनी व्यवस्थाहरु बदर घोषित हुनुपर्ने वा नेपाल सरकारको नाममा कुनै आदेश जारी हुनु पर्ने नदेखिँदा प्रस्तुत रिट निवेदन जिकिर खारेजभागी छ भन्नेसमेत बेहोराको नेपाल सरकार, प्रधानमन्त्री  तथा मन्त्रिपरिषदको कार्यालयको लिखित जवाफ। 

१२.	नेपालको संविधानको धारा ३० को उपधारा (१) मा प्रत्येक नागरिकलाई स्वच्छ र स्वस्थ वातावरणमा बाँच्न पाउने हक हुनेछ भन्ने व्यवस्था रहेको छ। सोही धाराको उपधारा (३) मा राष्ट्रको विकास सम्बन्धी कार्यमा वातावरण र विकास बीच समुचित सन्तुलनका लागि आवश्यक कानूनी व्यवस्था गर्न यस धाराले बाधा पुर्‍याएको मानिने छैन भन्ने व्यवस्था गरी वातावरण संरक्षणलाई अक्षण्ण राखी विकासका लागि उपलब्ध प्राकतिक स्रोत साधनको सन्तुलित उपयोग गर्न सकिने कुरालाई स्पष्ट गरेको छ। त्यसैगरी धारा ५१ को खण्ड (छ) मा राज्यको नीति अन्तर्गत प्राकृतिक साधन स्रोतको संरक्षण, सम्बर्धन र उपयोग सम्बन्धी नीतिमा राष्ट्रिय हित अनुकूल तथा अन्तरपुस्ता समन्यायको मान्यतालाई आत्मसात्‌ गर्दै देशमा उपलब्ध प्राकृतिक स्रोत सादनको संरक्षण, सम्बर्धन र वातावरण अनुकूल दिगो रूपमा उपयोग गर्ने लगायतका नीतिहरु उल्लेख रहेका छन्‌। वातावरण संरक्षण तथा वातावरण र विकासलाई संयोजन गरी दिगो विकासको लक्ष्य हासिल गर्ने सम्बन्धमा खानी तथा खनिज पदार्थ ऐन, २०४२ वातावरण संरक्षण ऐन, २०७६ र नियमावली, २०७७ राष्टिय निकुञ्ज तथा वन्यजन्तु संरक्षण ऐन, २०२९ वन ऐन, २०७६ संकटापन्न वन्यजन्तु तथा वनस्पतिको अन्तर्राष्ट्रिय व्यापार नियन्त्रण ऐन, २०७३ लगायतका कानून व्यवस्था गर्नुको साथै नेपाल सरकारले वातावरण संरक्षण गर्ने कार्यलाई प्राथमिकतामा राखी संस्थागत प्रबन्धसमेत गरेको कुरालाई अनदेखा गरी दायर भएको रिट निवेदन जिकिर खारेजभागी छ, खारेज गरी पाउँ। 

रिट नं. ०७८-WF-००२५ को निवेदक विज्ञान सिंह विष्टसमेत भएको रिट निवेदनमा सम्मानित सर्वोच्च अदालतको मिति २०८०।२।३२ मा भएको आदेशमा “राष्ट्रिय निकुञ्ज तथा वन्यजन्तु आरक्ष क्षेत्रमा विकास निर्माण लगायत पूर्वाधार विकासका कार्य गर्न अनुमति दिने सम्बन्धमा राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ५ कार्यान्वयनका लागि संरक्षित क्षेत्रभित्र भौतिक पूर्वाधारहरूको निर्माण एवं सञ्चालन सम्बन्धी कार्यविधि वा निर्देशिका यथासिघ्र बनाई लागु गर्नु। साथै उक्त कार्यविधि बनाउदा लगानीकर्ताहरूको संरक्षण गर्ने प्रयोजनको लागि यस अघि नै जलविद्युत उत्पादन गर्न अनुमति पाइसकेका र लगानीसमेत गरी सकेका आयोजनाको हकमा अर्थात यस अगाडि भए गरेका काम कारवाहीलाई समेत समेट्ने गरी आवश्यक प्रबन्ध गर्नु राष्ट्रिय निकुञ्ज तथा संरक्षित क्षेत्रमा पूर्वाधार निमार्ण गर्दा वातावरण संरक्षण तथा जलवायु परिवर्तनसँग सम्बन्धित वातावरण र विकासलाई सन्तुलित गर्ने लगायत दिगो विकासको अवधारणा बमोजिम कार्यान्वयन हुने सुनिश्चित गर्नु, उच्च हिमाली क्षेत्रमा पाइने वन्यजन्तु र वनस्पतिको उचित संरक्षण गर्नु, संरक्षित क्षेत्रभित्र पूर्वाधार निमार्ण गर्दा नेपाल सरकारलाई प्राप्त हुने राजश्वबाट पर्यावरणीय विकास, वातावरण संरक्षण र जलवायु अनुकूल कार्यक्रमका लागि खर्च गर्ने बन्दोबस्त गर्नु भन्ने आदेश भएको र उक्त आदेशको कार्यान्वयनका लागि आदेशका विषयवस्तु समावेश गरी तत्काल नेपाल सरकारले “संरक्षित क्षेत्रमा भौतिक पूर्वाधार निर्माणको लागि जग्गा उपलव्ध गराउने सम्बन्धी कार्यविधि, २०८०” मिति २०८०।९।१९ मा जारी गरेको र राष्ट्रिय निकुञ्ज, आरक्ष र संरक्षण क्षेत्रमा वातावरण, जैविक विविधता, वन्यजन्तु, वनस्पति लगायतको संरक्षण लागि कार्यविधिबाट मात्रै नियमन गर्न उपयुक्त नहुने हुँदा दिर्घकालीन रुपमा कानूनी व्यवस्था गर्न राष्ट्रिय निकुञ्ज तथा वन्यजन्तु संरक्षण ऐन, २०२९ मा दफा ५(क) र ६ मा उपदफा (१क) थप गरी संशोधन गरिएको हो। उक्त संशोधनमा राष्ट्रिय निकुञ्ज, आरक्ष र संरक्षण क्षेत्रमा अतिसंवेदनशील क्षेत्र छुट्याई बाँकी क्षेत्रमा दिगो विकासको अवधारणालाई आत्मसाथ गरी पूर्वाधार निर्माण गर्ने र पर्यापर्यटन, पूर्वाधार विकासबाट विकास र समृद्धि हासिल गर्ने हेतुले नेपालमा वैदेशिक लगानी मैत्री कानूनी व्यवस्थाका लागि “लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१” ले नेपाल सरकारले राष्ट्रिय निकुञ्ज तथा वन्यजन्तु संरक्षण ऐन, २०२९ मा संशोधन गरी अतिसंवेदनशील क्षेत्र तोक्न सक्ने व्यवस्था राखिएको हो। यसर्थ अतिसंवेदनशील क्षेत्र तोक्नु भनेको निकुञ्ज, आरक्ष वा संरक्षित क्षेत्रको मुल मर्मलाई नै मार्ने हेतु नभई नेपालको संविधान र नेपाल सरकारले अनुमोदन गरेका अन्तर्राष्ट्रिय महासन्धीको मूल मर्म बमोजिम नै प्राकृतिक स्रोतको संरक्षण गर्दै सोको समुचित उपयोग गरी विकासका गतिविधि सञ्चालन गर्नको लागि हो। तसर्थ प्रस्तुत रिट निवेदन निरर्थक छ, खारेज गरी पाउँ। 

लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ (यसपछि “लगानी सहजीकरण ऐन” भनिएको) को दफा ३ ले राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरेको दफा ५क. ले राष्ट्रिय निकुञ्ज, आरक्ष वा संरक्षण क्षेत्र भित्रको कुनै क्षेत्रलाई अति संवेदनशील क्षेत्र भनी तोक्न सक्ने र दफा ६ को उपदफा (१क) मा दफा ५क. बमोजिम तोकिएको क्षेत्र बाहेक राष्ट्रिय निकुञ्ज, आरक्ष वा संरक्षण क्षेत्र भित्रको कुनै क्षेत्र वा मध्यवर्ती क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकता प्राप्त आयोजना, लगानी बोर्डबाट स्वीकृत आयोजना वा राष्ट्रिय गौरवको आयोजना सञ्चालन गर्न नेपाल सरकारले तोकिए बमोजिम स्वीकृति दिन सक्ने व्यवस्था रहेको छ। त्यसैगरी मध्यवर्ती क्षेत्रमा सघं, प्रदेश र स्थानीय तहले निर्माण गर्ने आयोजना सञ्चालन गर्न सक्नेछ र सम्बन्धित निकायको स्वीकृति लिई पर्यापर्यटन (इको टुरिजम) लगायत अन्य उद्योग व्यवसाय सञ्चालन गर्न दिन सकिने व्यवस्था गरिएको छ। निवेदन जिकिरमा दावी लिए जस्तो उल्लेखित कानून व्यवस्थाले वन क्षेत्रको संरक्षणमा असर पुर्‍याउने नभई अतिसंवदेशील क्षेत्र बाहेका वन क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकता प्राप्त, लगानी बोर्डबाट स्वीकृत र राष्ट्रिय गौरवका आयोजना सञ्चालन गर्न स्वीकृत दिन सक्नेसम्मको कानूनी व्यवस्था हो। उक्त कानूनी व्यवस्था संविधानको के कुन धारासँग बाझिएको भन्ने निवेदन जिकिर आफै प्रष्ट देखिँदैन। साथै निवेदकले दावी गरेका अन्तराष्ट्रिय महासन्धीको व्यवस्थासँग नेपाल कानूनीको व्यवस्था बाझियो भनी संविधानको धारा १३३ बमोजिम न्यायिक पुनरावलोकनको विषय पनि हुन सक्दैन। 

आर्थिक विकास र वातावरण संरक्षण बीचको अन्योन्याश्रित सम्बन्ध हुने र प्राकृतिक सम्पदाको उपयोग मुलुकको वातावरण तथा विकास सम्बन्धी कानूनको अधिनमा रही गर्न राज्य सार्वभौम हुने (रियो घोषणा पत्र, १९९२ सिद्धान्त-२) हुँदा के कस्तो नयाँ कानून बनाउने वा भइरहेको कानूनमा के कस्तो संशोधन वा परिमार्जन गर्ने भन्ने विषय विधायिकी बुद्धिमता वा क्षेत्राधिकार (Exclusive Legislative Competence) को विषय हुने। विद्यासागर साहसमेत विरुद्ध शिक्षा तथा खेलकुद मन्त्रालय (नेकाप २०६६ अंक ६ निर्णय नं. ८१६३) भएको रिट निवेदनमा सम्मानित सर्वोच्च अदालतबाट कुन उद्देश्य प्राप्तिको लागि के कस्तो कानून बनाउने वा नबनाउने भन्ने विषय विधायिकाको एकलौटी क्षेत्राधिकार (Exclusive Jurisdiction) अर्न्तगत पर्ने र शक्तिपृथकीकरणको सिद्धान्तले विधायिकी दायरा (Legislative Domain) मा छाडेको यो विषयमा सामान्यतया राज्यका बाँकी दुई अङ्गले हस्तक्षेप गर्न मिल्दैन भन्नेसमेत सिद्धान्त प्रतिपादन भएकोले निवेदकले माग गरेबमोजिम आदेश जारी हुनु पर्ने होइन भन्नेसमेत बेहोराको नेपाल सरकार वन तथा वातावरण मन्त्रालयको लिखित जवाफ। 

१३.	नेपालको संविधानको धारा ३० को उपधारा (१) मा प्रत्येक नागरिकलाई स्वच्छ र स्वस्थ वातावरणमा बाँच्न पाउने हक हुनेछ भन्ने व्यवस्था रहेको छ। सोही धाराको उपधारा (३) मा राष्ट्रको विकास सम्बन्धी कार्यमा वातावरण र विकास बीच समुचित सन्तुलनका लागि आवश्यक कानुनी व्यवस्था गर्न यस धाराले बाधा पुर्‍याएको मानिने छैन भन्ने व्यवस्था गरी वातावरण संरक्षणलाई अक्षुण राखी विकासका लागि उपलब्ध प्राकृतिक स्रोत साधनको सन्तुलित उपयोग गर्न सकिने कुरालाई स्पष्ट गरेको छ। त्यसैगरी धारा ५१ को खण्ड (छ) मा राज्यको नीति अन्तर्गत प्राकृतिक साधन स्रोतको संरक्षण, सम्बर्धन र उपयोग सम्बन्धी नीतिमा राष्ट्रिय हित अनुकूल तथा अन्तरपुस्ता समन्यायको मान्यतालाई आत्मसात् गर्दै देशमा उपलब्ध प्राकृतिक स्रोत साधनको संरक्षण, सम्बर्धन र वातावरण अनुकूल दिगो रूपमा उपयोग गर्ने लगायतका नीतिहरु उल्लेख रहेका छन्‌। वातावरण संरक्षण तथा वातावरण र विकासलाई संयोजन गरी दिगो विकासको लक्ष्य हासिल गर्ने सम्बन्धमा खानी तथा खनिज पदार्थ ऐन, २०४२ वातावरण संरक्षण ऐन, २०७६ र नियमावली, २०७७ राष्ट्रिय निकुञ्ज तथा वन्यजन्तु संरक्षण ऐन, २०२९ वन ऐन, २०७६ संकटापन्न वन्यजन्तु तथा वनस्पतिको अन्तर्राष्ट्रिय व्यापार नियन्त्रण ऐन, २०७३ लगायतका कानुन व्यवस्था गर्नुको साथै नेपाल सरकारले वातावरण संरक्षण गर्ने कार्यलाई प्राथमिकतामा राखी संस्थागत प्रबन्धसमेत गरेको कुरालाई अनदेखा गरी दायर भएको रिट निवेदन जिकिर खारेजभागी छ, खारेज गरी पाउँ। 

रिट नं. ०७८-WF-००२५ निवेदक विज्ञान सिंह विष्टसमेत भएको रिट निवेदनमा सम्मानित सर्वोच्च अदालतको मिति २०८०।२।३२ मा भएको आदेशमा राष्ट्रिय निकुञ्ज तथा वन्यजन्तु आरक्ष क्षेत्रमा विकास निर्माण लगायत पूर्वाधार विकासका कार्य गर्न अनुमति दिने सम्बन्धमा राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ५ कार्यान्वयनका लागि संरक्षित क्षेत्रभित्र भौतिक पूर्वाधारहरूको निर्माण एवं सञ्चालन सम्बन्धी कार्यविधि वा निर्देशिका यथासिघ्र बनाई लागु गर्नु। साथै उक्त कार्यविधि बनाउदा लगानीकर्ताहरूको संरक्षण गर्ने प्रयोजनको लागि यस अघि नै जलविद्युत उत्पादन गर्न अनुमति पाइसकेका र लगानीसमेत गरिसकेका आयोजनाको हकमा अर्थात यस अगाडि भए गरेका काम कारवाहीलाई समेत समेट्ने गरी आवश्यक प्रबन्ध गर्नु, राष्ट्रिय निकुञ्ज तथा संरक्षित क्षेत्रमा पूर्वाधार निर्माण गर्दा वातावरण संरक्षण तथा जलवायु परिवर्तनसँग सम्बन्धित वातावरण र विकासलाई सन्तुलित गर्ने लगायत दिगो विकासको अवधारणा बमोजिम कार्यान्वयन हुने सुनिश्चित गर्नु, उच्च हिमाली क्षेत्रमा पाइने वन्यजन्तु र वनस्पतिको उचित संरक्षण गर्नु, संरक्षित क्षेत्रभित्र पूर्वाधार निर्माण गर्दा नेपाल सरकारलाई प्राप्त हुने राजश्वबाट पर्यावरणीय विकास, वातावरण संरक्षण र जलवायु अनुकूल कार्यक्रमका लागि खर्च गर्ने बन्दोबस्त गर्नु भन्नेसमेत आदेश भएको र उक्त आदेशको कार्यान्वयनका लागि आदेशका विषयवस्तु समावेश गरी तत्काल नेपाल सरकारले “संरक्षित क्षेत्रमा भौतिक पूर्वाधार निर्माणको लागि जग्गा उपलब्ध गराउने सम्बन्धी कार्यविधि, २०८०” मिति २०८०।९।१९ मा जारी गरेको। सोही रिटमा “राष्ट्रिय निकुञ्ज तथा वन्यजन्तु आरक्ष क्षेत्रको प्रयोग गरी जलविद्युत उत्पादन र विकासका लागि भौतिक संरचना निर्माण लगायतका पूर्वाधार विकास गर्न अनुमति दिने कार्य दिर्घकालीन महत्वको विषय भएकाले दिर्घकालीन रुपमा कानूनी व्यवस्था गर्नु औचित्यपूर्ण रहेको” भन्नेसमेतको आदेश भएकाले राष्ट्रिय निकुञ्ज तथा वन्यजन्तु संरक्षण ऐन, २०२९ मा दफा ५(क) र ६ मा उपदफा (१क) थप गरी संशोधन गरिएको हो। तसर्थ प्रस्तुत रिट निवेदन निरर्थक छ, खारेज गरी पाउँ।

नेपालको सन्दर्भमा संरक्षित क्षेत्र (Protected Areas) भन्नाले प्राविधिक रुपमा राष्ट्रिय निकुञ्ज, वन्यजन्तु आरक्ष, शिकार आरक्ष, संरक्षण क्षेत्र र मध्यवर्ती क्षेत्रलाई बुझ्ने गरिएको छ। राष्ट्रिय निकुञ्ज तथा वन्यजन्तु संरक्षण ऐन, २०२९ मा संरक्षित क्षेत्रको कानूनी परिभाषा गरिएको छैन। यस ऐनमा सन्नियमित प्राकृतिक आरक्ष, राष्ट्रिय निकुञ्ज, वन्यजन्तु आरक्ष, शिकार आरक्ष, संरक्षण क्षेत्र र अध्यवर्ती क्षेत्रको परिभाषा गरिएको छ। कानूनमा व्यवस्था भए पनि नेपाल सरकारले सन्नियमित प्राकृतिक आरक्षको घोषणा गरेको छैन। तसर्थ प्रस्तुत रिट निवेदनको सन्दर्भमा राष्ट्रिय निकुञ्ज तथा वन्यजन्तु संरक्षण ऐन, २०२९ ले व्यवस्था गरी राजपत्रमा प्रकाशित गरी घोषणासमेत गरिसकिएका राष्ट्रिय निकुञ्ज, वन्यजन्तु आरक्ष, शिकार आरक्ष, संरक्षण क्षेत्र र मध्यवर्ती क्षेत्र केका लागि घोषणा गरिएका हुन्‌ तिनको परिभाषाबाट समेत प्रष्ट हुन्छ। यस ऐनको दफा २ ले “राष्ट्रिय निकुञ्ज” भन्नाले प्राकृतिक वातावरणको साथै वन्यजन्तु, वनस्पति र भु-दृश्यको संरक्षण, व्यवस्थापन र उपयोगका लागि छुट्याइएको क्षेत्र भनी परिभाषित गरेको छ। त्यस्तै “वन्यजन्तु आरक्ष” भन्नाले वन्यजन्तु सम्पदा र तिनीहरुको बासस्थानको संरक्षण र व्यवस्था गर्न छुट्याइएको क्षेत्र भनी परिभाषित गरिएको छ। “शिकार आरक्ष” भन्नाले शिकारीहरुलाई शिकार गर्न दिनको निमित्त वन्यजन्तु सम्पदाको व्यवस्थाका लागि छुट्याइएको क्षेत्र भनी परिभाषित गरिएको छ। “संरक्षण क्षेत्र” भन्नाले प्राकृतिक वातावरणको संरक्षण र प्राकृतिक स्रोतको सन्तुलित उपयोगको लागि एकीकृत योजना अनुसार व्यवस्थापन गरिने क्षेत्र भनिएको छ। “मध्यवर्ती क्षेत्र” (बफरजोन) भन्नाले स्थानीय जनताहरुलाई नियमित रुपले वनपैदावार उपभोग गर्न पाउने सहुलियत प्रदान गर्नका लागि तोकिएको निकुञ्ज वा आरक्ष वरिपरिको क्षेत्र सम्झनु पर्छ भनिएको छ। राष्ट्रिय निकुञ्ज, वन्यजन्तु आरक्ष, शिकार आरक्ष, संरक्षण क्षेत्र र मध्यवर्ती क्षेत्र सबैलाई समग्रमा संरक्षित क्षेत्रको रुपमा बुझिए पनि यी क्षेत्रहरुमा संरक्षणको महत्व र मानवीय उपयोगको महत्वको दायरा फरक फरक हुने गरी नै फरक फरक रुपमा घोषणा भएका हुन्‌। राष्ट्रिय निकुञ्जको परिभाषामा रहेको उपयोग शब्दले मूलत: वन्यजन्तु, वनस्पति र भु-दृश्यको संरक्षण र व्यवस्थापनबाट प्राप्त हुने लाभको उपयोग नै बुझाउछ। वन्यजन्तु आरक्षमा वन्यजन्तु सम्पदा र तिनको बासस्थानको संरक्षण र व्यवस्थापनको विषय मात्र भएकाले यस भित्र कम भन्दा कम मानवीय क्रियाकलापको अपेक्षा गरिएको देखिन्छ। संरक्षण क्षेत्र र मध्यवर्ती क्षेत्रमा सन्तुलित उपयोगको विषयलाई बढी महत्व दिइएको देखिन्छ। तसर्थ राष्ट्रिय निकुञ्ज, आरक्ष, संरक्षण क्षेत्र र मध्यवर्ती क्षेत्रमा विकास र वातावरण बीचको सन्तुलनको कुरा गर्दा सबैमा एकै ढंगले हेर्न सकिदैन। निकुञ्ज, आरक्षमा संरक्षण र प्रकृतिमा आधारित उपयोगको महत्व बढी देखिन्छ भने संरक्षण क्षेत्रमा संरक्षणका अतिरिक्त प्राकृतिक स्रोतको सन्तुलित उपयोगको महत्व बढी देखिन्छ। मध्यवर्ती क्षेत्रमा वन क्षेत्र, बसोबास, सार्वजनिक ऐलानी पर्ति र निजी जग्गाजमिन र बसोबास समेतको भूभाग समेटिने हुँदा यसलाई निकुञ्ज, आरक्ष वा संरक्षण क्षेत्र जस्तो अलग्गै सरकारद्वारा नियन्त्रित वा संरक्षित एकीकृत भूभागका रुपमा लिन सकिदैन। मध्यवर्ती क्षेत्र स्थानीय समुदायको नेतृत्वमा र जनताको सहुलियतका लागिसमेत घोषणा गरिएको हुँदा संरक्षणका अतिरिक्त मानवीय क्रियाकलाप, भौतिक पूर्वाधारको विकास र प्राकृतिक स्रोतको दिगो उपयोगलाई समेत महत्व दिइन्छ। रिट निवेदनमा जिकिर गरिए जस्तो अन्तरराष्ट्रिय महत्वका रामसार साइटहरु, युनेस्को विश्व सम्पदा सूचीमा परेका राष्ट्रिय निकुञ्जहरु अति संवेदनशील क्षेत्रमै पर्ने देखिँदा त्यस्ता क्षेत्रहरुमा भौतिक पूर्वाधारका संरचना निर्माण नै भइहाल्छन्‌ भन्ने अनुमान पनि गर्न सकिँदैन। त्यस्तै तराईका सुविधा प्राप्त क्षेत्रमा भएका सरक्षित क्षेत्र र विकास पूर्वाधारको पहुँच नपुगेका उच्च पहाडी तथा हिमाली भेगका संरक्षित क्षेत्रमा विकास र वातावरण सन्तुलनको एउटै मानक बनाई जनताका जीवनसँग जोडिएका आधारभूत सुविधाबाट उच्च पहाडी तथा हिमाली भेगका संरक्षित क्षेत्र वरपरका जनतालाई बञ्चित गराउनसमेत उपयुक्त देखिदैन। सोही आधारमा राष्ट्रिय निकुञ्ज तथा वन्यजन्तु संरक्षण ऐन, २०२९ को प्रस्तुत संशोधनमा संरक्षणका दृष्टिले अतिसंवेदनशील क्षेत्र तोकी अन्यत्र क्षेत्र उपलब्ध भएमा मात्र भौतिक पूर्वाधारका संरचना बनाउन सक्ने व्यवस्था गरिएको हो। तसर्थ प्रस्तुत रिट निवेदन खारेज गरी पाउँ। 

लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ (यसपछि “लगानी सहजीकरण ऐन” भनिएको) को दफा ३ ले राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरेको दफा ५क. ले राष्ट्रिय निकुञ्ज, आरक्ष वा संरक्षण क्षेत्र भित्रको कुनै क्षेत्रलाई अति संवेदनशील क्षेत्र भनी तोक्न सक्ने र दफा ६ को उपदफा (१क) मा दफा ५क. बमोजिम तोकिएको क्षेत्र बाहेक राष्ट्रिय निकुञ्ज, आरक्ष वा संरक्षण क्षेत्र भित्रको कुनै क्षेत्र वा मध्यवर्ती क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकता प्राप्त आयोजना, लगानी बोर्डबाट स्वीकृत आयोजना वा राष्ट्रिय गौरवको आयोजना सञ्चालन गर्न नेपाल सरकारले तोकिए बमोजिम स्वीकृति दिन सक्ने व्यवस्था रहेको छ। त्यसैगरी मध्यवर्ती क्षेत्रमा सघं, प्रदेश र स्थानीय तहले निर्माण गर्ने आयोजना सञ्चालन गर्न सक्नेछ र सम्बन्धित निकायको स्वीकृति लिई उक्त कानुनी व्यवस्था संविधानको के कुन धारासँग बाझिएको भन्ने निवेदन जिकिर आफै प्रष्ट देखिँदैन। साथै निवेदकले दावी गरेका अन्तराष्ट्रिय महासन्धीको व्यवस्थासँग नेपालको कानुनी व्यवस्था बाझियो भनी संविधानको धारा १३३ बमोजिम न्यायिक पुनरावलोकनको विषय पनि हुन सक्दैन। निवेदकले माग गरे बमोजिम आदेश जारी हुनु पर्ने होइन भन्नेसमेत बेहोराको राष्ट्रिय निकुञ्ज तथा वन्यजन्तु संरक्षण विभाग, बबरमहल, काठमाडौंको लिखित जवाफ।

१४.	..........................

१५.	..................... 

 




         (सपना प्रधान मल्ल)

                                                     न्यायाधीश 

उपरोक्त आदेशमा सहमत छौ।





(नहकूल सुवेदी)

  न्यायाधीश	(मनोजकुमार शर्मा)

    न्यायाधीश	  (हरिप्रसाद फुयाल)

     न्यायाधीश	(प्रकाशमान सिंह राउत)

  प्रधान न्यायाधीश


इजलास अधिकृत : शिवप्रसाद आचार्य 

कम्प्युटर अपरेटर : हर्क माया राई   

इति संवत् २०8१ साल पुष महिना २४ गते रोज 4 शुभम् ........................................।






 

