संरक्षित क्षेत्रमा विकास निर्माणको नाममा गरिने हस्तक्षेपले आदिवासी-जनजातिहरूको परम्परागत रीतिरिवाज, जीवनशैली र आजीविकामा नकारात्मक प्रभाव पार्दछ। संरक्षित क्षेत्रसँग सम्बन्धित आदिवासी समुदायहरूको परम्परागत ज्ञान, सीप र प्राकृतिक स्रोतको दिगो उपयोगको अभ्यासलाई विकास निर्माणका क्रियाकलापहरूले खल्बल्याउँछन्। आदिवासी-जनजातिहरूको संरक्षित क्षेत्रसँगको आध्यात्मिक, सांस्कृतिक र जैविक सम्बन्धलाई विस्थापित गर्ने कार्य सामाजिक न्यायको सिद्धान्तविपरीत छ। संरक्षित क्षेत्रको संरक्षण र व्यवस्थापनमा आदिवासी-जनजातिको सहभागिता र परम्परागत ज्ञानको प्रवर्द्धन अपरिहार्य छ।

संरक्षित क्षेत्रभित्र र वरिपरि रहेका स्थानीय समुदायको हित भन्दा ठूला व्यावसायिक घरानाहरूलाई फाइदा पुग्ने खालका आयोजनाहरूलाई प्राथमिकता दिन सक्ने प्रावधानले सामाजिक र आर्थिक असमानता बढाउने खतरा स्पष्ट छ। प्रकृतिको आफ्नो अधिकार र मूल्य हुन्छ भन्ने पारिस्थितिकीय न्यायको सिद्धान्तलाई पूर्णतः अस्वीकार गरी प्राकृतिक सम्पदालाई केवल मानवीय शोषणको वस्तुको रूपमा हेर्ने संकीर्ण र विनाशकारी दृष्टिकोण अपनाइएको छ।