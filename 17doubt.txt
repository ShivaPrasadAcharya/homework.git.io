doubt


संवैधानिक विवाद उत्पन्न हुनु संवैधानिक जागरणको लक्षण हो, न्यायिक विफलता होइन। संवैधानिक विवाद टार्ने होइन, सम्बोधन गर्ने विषय हो। विवादबाट मुक्ति पाउने नाममा शंकायुक्त कानूनलाई वैधता प्रदान गर्ने प्रवृत्ति न्यायपालिकाको संवैधानिक जिम्मेवारीको परित्याग हो। अनावश्यक विवादको परिभाषा के हो? के संविधानको संरक्षणका लागि उठाइएको विवाद अनावश्यक हो?  शङ्कायुक्त कानूनलाई संविधानको परिधिभित्र रहेर मात्र कार्यान्वयन गर्न निर्देश दिन सकिन्छ नि भन्ने तर्क पनि बहसका क्रममा प्रस्तुत हुन आयो। विचारणीय कुरा के छ भने असंवैधानिक कानूनको कार्यान्वयन संवैधानिक सीमाभित्र रहेर गर्न सकिँदैन। कानून संविधानसम्मत छैन भने त्यसको पूर्ण वा आंशिक कार्यान्वयन पनि असंवैधानिक हुन्छ। निर्देशात्मक आदेशले असंवैधानिक कानूनलाई संवैधानिक बनाउँदैन।संविधानको व्याख्याका पनि  सीमा छन्, कानूनको मूल आशय विपरीत व्याख्या गर्नु उचित हुँदैन। (okuv)

संवैधानिक शंकाको अवस्थामा कानूनलाई वैधता प्रदान गर्ने सिद्धान्त संवैधानिक शासन व्यवस्थाको आत्मघाती मार्ग हो। संवैधानिक शंकालाई बेवास्ता गर्ने कार्यले संविधानको संरक्षण होइन, क्षरण गर्दछ। न्यायपालिकाको कर्तव्य संविधानको व्याख्या गर्नु मात्र होइन, संविधानको संरक्षण गर्नु पनि हो। शंकायुक्त कानूनलाई संवैधानिक उद्देश्य पूरा गर्ने नाममा वैधता प्रदान गर्नु न्यायिक आत्मसमर्पण र संवैधानिक विचलन हो। न्यायपालिकाले संविधानको संरक्षकको रूपमा निर्भीक, निष्पक्ष र निःसंकोच भई कार्य गर्नुपर्दछ। संविधानिक शंका नै कानूनको असंवैधानिकताको पूर्वचेतावनी हो, जसलाई बेवास्ता गर्नु संवैधानिक आत्महत्या सरह हो। (okuv)

"शंकारहित रूपमा प्रमाणित" (beyond reasonable doubt) को मापदण्ड संवैधानिक परीक्षणको क्षेत्रमा प्रयोग गर्नु न्यायिक विवेकको हत्या हो। यो मापदण्ड फौजदारी मुद्दामा अभियुक्तलाई दोषी ठहर्‍याउन प्रयोग गरिन्छ, न कि संविधानविरुद्ध बनेका कानूनी प्रावधानहरूलाई वैधता प्रदान गर्न। अर्थात्, संवैधानिक परीक्षणमा "शंकारहित प्रमाण" को मापदण्ड प्रयोग गर्नु भनेको संविधानलाई अभियुक्त बनाउनु हो, संसदीय कानूनलाई होइन। संसदीय शक्तिलाई नागरिक अधिकारको हत्याराको रूपमा प्रस्तुत गर्नु न्यायको घात हो, न्यायिक विवेकको प्रयोग होइन। संवैधानिक परीक्षणमा न्यायपालिकाले शंकाको सुविधा संविधानलाई दिनुपर्दछ, संसदीय कानूनलाई होइन। (okuv)

"वदरयोग्यताको सिद्धान्त" (doctrine of ultra-vires) नै न्यायपालिकाको आधारभूत र अपरिहार्य शक्ति हो, न कि "शंकारहित प्रमाण" को मनोवैज्ञानिक थकाउ। "सूक्ष्म द्विविधा" को नाममा संवैधानिक अतिक्रमणलाई वैधता प्रदान गर्ने न्यायिक आत्मसमर्पण संविधानको मृत्युघण्टा हो। 

संविधानविरुद्ध निर्मित कानूनको पहिलो लक्षण "शंका" हो। जहाँ शंका छ, त्यहाँ संविधानको उल्लङ्घनको सम्भावना छ। अतः (constitutional doubt) संवैधानिक शंका उत्पन्न हुनु भनेको त्यस कानूनको मृत्युघण्टा हो।

संवैधानिक शंकायुक्त कानूनलाई व्याख्यात्मक चतुराइले वैधता प्रदान गर्ने प्रयत्न संवैधानिक संरक्षण प्रणालीको रगरगमा विष पठाउने कुकृत्य हो। संवैधानिक शंका उत्पन्न भएपछि त्यस कानूनलाई बदर गर्नुपर्दछ, न कि तर्क-वितर्कको आडमा त्यसलाई वैधता प्रदान गर्नुपर्दछ। संविधानको रक्षा गर्ने दायित्व बोकेको न्यायपालिकाले "सम्भव भएसम्म", "औचित्य व्याख्या", "संसदप्रतिको सम्मान" र "अनावश्यक विवाद" जस्ता शब्दजालमा अल्झिएर आफ्नो संवैधानिक दायित्वबाट विमुख हुनु अक्षम्य र दण्डनीय छ। संविधानको संरक्षण गर्ने महत्त्वपूर्ण दायित्व संकोच, पलायन र आत्मसमर्पणबाट हुन सक्दैन। न्यायपालिकाले निर्भीक, निश्चित र निःसंकोच भई संवैधानिक संरक्षणको दायित्व निर्वाह गर्नुपर्दछ, न कि शंकायुक्त कानूनलाई वैधता प्रदान गर्ने वैचारिक र व्याख्यात्मक व्यायाम गर्नुपर्दछ।

 "शंकारहित रुपमा प्रमाणित" (beyond reasonable doubt) हुनुपर्ने मापदण्ड फौजदारी मुद्दामा प्रयोग हुने मापदण्ड हो। संवैधानिक व्याख्यामा यस्तो कठोर मापदण्डको प्रयोग अनुचित र अतार्किक छ। संविधानको मर्म र भावना अनुरूप व्याख्या गर्नु न्यायिक साहसको विषय हो।  यदि सामान्य द्विविधा वा शंकाको आधारमा कानून बदर नगर्ने अभ्यास गर्ने हो भने यसले न्यायिक अकर्मण्यतालाई प्रोत्साहन गर्छ। 

