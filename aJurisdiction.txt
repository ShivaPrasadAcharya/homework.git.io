
निवेदन मागदावीको विषय संविधानको धारा १३३ को उपधारा  (१) अन्तरगत संवैधानिक इजलासको अधिकारक्षेत्रभित्र पर्ने विषय हो वा होइन?(okJl)

प्रस्तुत मुद्दामा विचारणीय प्रश्नहरूको न्यायिक निरूपण गर्नुपूर्व केही सारभूत विषयवस्तुहरू प्रारम्भमै स्पष्ट गर्नु न्यायोचित देखिन्छ। प्रत्यर्थीहरूको लिखित जवाफ, सम्बद्ध सरोकारवालाहरूको बहस जिकिर तथा दाखिल भएका  बहसनोटहरूको सूक्ष्म अध्ययन एवम् विश्लेषणबाट न्यायिक आत्मसंयमको परिधि, आयाम तथा प्रयोगका सम्बन्धमा विविध वैचारिक अवधारणा र दृष्टिकोणहरू प्रस्तुत भएको परिलक्षित हुन्छ।  न्यायिक आत्मसंयमका सम्बन्धमा उठाइएका ती समग्र विषयहरू र वैचारिक वैविध्यलाई  दुई विशिष्ट र अन्तरसम्बन्धित आयामहरूमा वर्गीकृत गरी विवेचना गर्न उपयुक्त देखिन आयो।  पहिलो,  प्रक्रियात्मक आत्मसंयम (Procedural Self-Restraint) हो जुन सामान्यतया न्यायिक प्रक्रियाको प्रारम्भिक चरणमा प्रर्दशन गरिने आत्मसंयम हो जसमा न्यायपालिकाले विवादको विषयवस्तुको गुण-दोषमा प्रवेश नगरी प्रक्रियागत आधारमा मुद्दाको विषयवस्तु भित्र प्रवेश  गर्ने वा नगर्ने निर्णय गर्दछ।  अतः प्रक्रियात्मक आत्मसंयमलाई प्रवेशस्तरीय आत्मसंयम (Entry-Level  self Restraint) पनि भन्न सकिन्छ। यसमा क्षेत्राधिकार, विलम्ब, हकदैया, नीतिगत प्रश्नको सिद्धान्त, विवादको  परिपक्वता(ripeness), न्यायिक उपचारको निष्प्रयोजनता (mootness)  जस्ता तत्त्वहरूको विवेचना र विश्लेषण हुन्छ।  दोस्रो, सारभूत आत्मसंयम (Substantive Self-Restraint) जसमा न्यायपालिकाले विवादको विषयमा प्रवेश गरिसकेपछि कानूनको संवैधानिकता वा वैधताबारे अन्तिम निर्णय गर्दा अपनाउने आत्मसंयम पर्दछ।  अतः सारभूत आत्मसंयमलाई   निर्णयस्तरीय आत्मसंयम (Decision-Level Restraint) पनि भन्न सकिन्छ। यस आयाम अन्तर्गत यसमा संवैधानिकताको अनुमान (presumption of constitutionality),  कानूनको व्याख्या गर्दा संविधानअनुकूल हुने गरी व्याख्या गर्ने प्रयास (constitutive construction), संसदको विशेषज्ञताको सम्मान (respect for legislative wisdom, integrity, competence & patriotism), कानूनको कुनै भाग असंवैधानिक भए पनि सम्पूर्ण कानूनलाई बदर नगरी केवल असंवैधानिक भागलाई मात्र अमान्य घोषित गर्ने प्रयास (Severability) जस्ता सिद्धान्तको प्रयोगद्वारा कुनै कानूनको व्याख्यामा न्यायिक आत्मसंयम अपनाउने गरिन्छ। प्रक्रियात्मक आत्मसंयमको अत्यधिक प्रयोगले न्यायिक पलायनवाद निम्त्याउन सक्छ भने सारभूत आत्मसंयमको अत्यधिक प्रयोगले संवैधानिक मूल्य-मान्यताको विसर्जन गराउन सक्छ। तसर्थ, न्यायिक आत्मसंयम कायम गर्ने कुरा सन्तुलित, विवेकपूर्ण र न्यायोचित हुन आवश्यक देखिन्छ। प्रस्तुत विवादमा प्रत्यर्थी एवं सरोकारवाला आइप्यानको तर्फबाट यस इजलासले अवलम्बन गर्नुपर्ने प्रक्रियागत तथा सारभूत न्यायिक आत्मसंयमका बारेमा पटक-पटक स्मरण गराइएको छ। यस इजलासले उक्त अभिव्यक्तिहरूलाई गम्भीरतापूर्वक  मनन समेत गरेको छ।  विशेषतः प्रत्यर्थीद्वारा उठाइएका केही प्रक्रियागत आत्मसंयमका प्रश्नहरू विवादको अन्तरवस्तु र सारतत्त्वसँग अविच्छिन्न रूपमा अन्तरसम्बन्धित रहेकोले त्यस्ता विषयहरूको निरूपण प्रारम्भिक चरणमा गर्न मनासिव देखिएन। विवादको सारतत्त्वको विश्लेषणसँगै यथोचित स्थानमा विस्तृत विवेचनासहित निष्कर्षमा पुगिएको छ।(okrs1) 

अहिलेलाई न्यायिक आत्मसंयमका सम्बन्धमा उठाइएका प्रश्नहरूको प्रारम्भिक सम्बोधन यत्तिकैमा सीमित राखी, अब  निवेदन मागदावीको विषय संविधानको धारा १३३ को उपधारा  (१) अन्तरगत संवैधानिक इजलासको अधिकारक्षेत्रभित्र पर्ने विषय हो वा होइन? भन्ने पहिलो प्रश्नतर्फ प्रवेश गर्दा,  नेपालको संविधानको धारा १ ले ....  नेपालको संविधानको धारा १३३ को उपधारा (१) ले सर्वोच्च अदालतलाई कुनै कानून संविधानसँग बाझिएको अवस्थामा त्यस्तो कानूनलाई प्रारम्भदेखि नै वा निर्णय भएको मितिदेखि अमान्य र बदर घोषित गर्न सक्ने असाधारण अधिकार प्रदान गरेको छ र  संविधानको धारा १३७ को उपधारा (२) मा संविधानको धारा १३३ को उपधारा (१) सम्बन्धी  कुनै कानून संविधानसँग बाझिएको छ वा छैन भन्ने विषयमा कारवाही र किनारा गर्ने अधिकार संवैधानिक इजलासलाई हुने भनी स्पष्ट व्यवस्था गरिएको छ। यो व्यवस्था बाध्यात्मक प्रकृतिको हो। जब संविधानले नै कुनै कानून संविधानसँग बाझिएको छ वा छैन भनी हेर्ने सर्वोच्च अदालतको संवैधानिक इजलासलाई प्रत्यक्ष र स्पष्ट रूपमा अधिकारक्षेत्र तोकिदिएको छ भने त्यस्तो विषय अन्य निकाय वा इजलासबाट हेर्न सकिन्छ भनी मान्न मिल्दैन। कानून र संविधानबीचको यस्तो सामञ्जस्यताको परीक्षण गर्ने विशिष्ट अधिकारक्षेत्र संवैधानिक इजलासलाई रहेको र यो अधिकारक्षेत्र निःसन्देह रूपमा स्थापित भएको विषय हो। यस स्थितिमा  कुनै कानून संविधानसँग बाझिएको भनी दावी लिएको अवस्थामा  रिट निवेदनलाई स्वीकार गरी सुनुवाई गर्नुपर्ने नै हुन्छ।  (okjp1)

यही संवैधानिक व्यवस्थाको आधारमा लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ द्वारा राष्ट्रिय निकुञ्ज तथा वन्यजन्तु संरक्षण ऐन, २०२९ मा समावेश गरिएका दफा ५क र दफा ६(१क) का व्यवस्थाहरू व्यवस्थापिकीय स्वेच्छाचारिता र उच्छृङ्खलता प्रस्तुत गरेको र नेपालको संविधानको धारा ३० को उपधारा (३) समेतसँग बाझिएको भनी दावी प्रस्तुत भएको छ।  उक्त निवेदनको सुनुवाई गर्ने  संवैधानिक इजलासको क्षेत्राधिकारलाई लिएर प्रत्यर्थीको तर्फबाट कुनै प्रश्न उठाइएको भन्ने पाइदैन। तर सरोकारवालाको रूपमा प्रत्यर्थी सरह सहभागि रहेको IPAAN ले  प्रस्तुत निवेदनको सुनुवाई गर्ने संवैधानिक इजलासको अधिकारक्षेत्रलाई लिएर विभिन्न आयामबाट प्रश्न उठाएको पाइयो। निजहरूले मूलतः  निवेदन मागदावीको विषय संविधानको धारा १३३ को उपधारा (१) अन्तरगत न्यायिक पुनरावलोकनको अधिकारक्षेत्रभित्र नपर्ने भनी उठान गरेको अवस्था छ।  यहाँ न्यायिक पुनरावलोकनको क्षेत्राधिकार भित्र नपर्ने भन्ने जिकीर अप्रत्यक्ष रूपमा संवैधानिक इजलासको क्षेत्राधिकारप्रतिको चुनौति जस्तो देखिएको छ।  यहाँ विचारणीय कुरा के छ भने कुनै मागदावी संवैधानिक इजालसको क्षेत्राधिकारभित्र नपर्ने भन्ने जिकीर र  न्यायिक पुनरावलोकनको क्षेत्राधिकार भित्र नपर्ने भन्ने जिकीर नितान्त दुई फरक अवधारणा हुन्।  कुनै मागदावी संवैधानिक इजलासको क्षेत्राधिकारभित्र पर्ने विषय हो वा होइन भन्ने कुराको निरूपण निवेदकले कुन कानून अन्तरगत विवाद लिएर उपस्थित भएको छ र सो कानून अन्तरगत उक्त विषय उठान गर्न मिल्ने हो वा होइन भन्ने आधारमा गरिन्छ।  तर कुनै मागदावी संविधानको धारा १३३ को उपधारा (१) अन्तरगतको न्यायिक पुनरावलोकनको क्षेत्रभित्र पर्ने विषय हो वा होइन भन्ने प्रश्नको निरूपण गर्न  गहन र  वस्तुनिष्ठ विश्लेषणसमेत आवश्यक पर्छ। यस सम्बन्धमा  IPAAN को तर्फबाट प्रस्तुत हुन आएका तर्क र सिद्धान्तलाई तथ्य, कानून र संवैधानिक प्रश्नहरूको विवेचनाको क्रममा यथोचित रूपमा सम्बोधन हुने नै छ।(okjp2)

सर्वप्रथम,"कानून प्रष्ट रूपमा बाझिएको हुनुपर्ने, व्याख्याको आधारमा न्यायिक पुनरावलोकन हुन नसक्ने" भन्ने सरोकारवाला IPAAN को तर्फबाट प्रस्तुत भएको बहस जिकीरलाई हेर्दा संविधानको प्रावधानहरू तिनका शाब्दिक अर्थमा मात्र सीमित हुँदैनन्, तिनका भावना र मर्महरू न्यायिक व्याख्यामार्फत जीवन्त हुन्छन्। कानूनहरू संविधानसँग बाझिए नबाझिएको परीक्षण गर्ने अधिकार सुम्पिदा न त संविधानले "प्रष्ट",  "स्पष्ट" जस्ता विशेषणद्वारा सीमित गरेको पाइन्छ न त यस किसिमका न्यूनतम मापदण्ड (threshold) पुरा भएमा मात्र न्यायिक पुनरावलोकनको अधिकार प्रयोग गर्न सकिने भन्ने कुरा कहिं कतै स्थापित भएको नै छन्।  कानून प्रष्ट रूपमा बाझिएमा मात्रै न्यायिक पुनरावलोकन गर्नुपर्ने हुन्छ भन्ने तर्कले सर्वोच्च अदालतको भूमिका अत्यन्त  संकीर्ण, सीमित, निस्क्रिय र निस्तेज बनाउँछ। यसले मार्बरी विरुद्ध म्याडिसनको विवादमा सिर्जित भई अनवरत अभ्यास भएको विधायिकी कानूनको न्यायिक पुनरावलोकनको मूल मर्मलाई नै खण्डित गर्दछ। "प्रष्ट बाझिएको" भन्ने वाक्यांश आफैमा व्याख्यापरक र अपर्याप्त छ - के प्रष्ट छ, के छैन भन्ने निर्धारण गर्न पनि व्याख्याको नै आवश्यकता पर्दछ र कानूनको सूक्ष्म असंवैधानिकता पनि असंवैधानिक नै  हुन्छ जुन न्यायिक व्याख्या बिना पहिचान हुन सक्दैन। यसर्थ "कानून प्रष्ट रूपमा बाझिएको हुनुपर्ने, व्याख्याको आधारमा न्यायिक पुनरावलोकन हुन नसक्ने" भन्ने तर्कले न्यायिक पुनरावलोकनको मूल सिद्धान्तसँग सामञ्जस्य राख्दैन। (okJp3)

प्रत्यर्थी एवम् सरोकारवाला IPAAN ले आफ्नो लिखित जवाफमा एवं बहसनोटमा समेत प्रत्यक्ष वा अप्रत्यक्ष रूपमा न्यायिक पुनरावलोकनको विषयसँग जोडिएका केही गम्भीर र मननयोग्य सवालहरू उठाउनुभएको छ जसको विवेचना अन्य मूल प्रश्नमा प्रवेश गर्नुअगावै  प्रारम्भमा हुन मनासिव देखियो।  प्रस्तुत विषयमा अदालत जुन सुकै निर्णयमा पुगे पनि देहायका विषयलाई प्रारम्भमा नै विवेचना गर्न वाञ्छनीय देखिन आयो।(okjp4)

(क) न्यायिक आत्मसंयमको विषय
(ख) परिपक्वताको सिद्धान्त 
(ग) integrity
(घ) mootness

नेपालको संविधान, २०७२ को धारा १ मा संविधानको सर्वोच्चता स्थापित गरिएको छ भने धारा १३३ को उपधारा (१) मा सर्वोच्च अदालतलाई कुनै ऐन वा कानूनी प्रावधान संविधान विपरीत भएमा त्यसलाई बदर गर्ने स्पष्ट अधिकार प्रदान गरिएको छ र यो अधिकारको धारा १३७ को उपधारा (२) बमोजिम सर्वोच्च अदालतको संवैधानिक इजलासले प्रयोग गर्दछ। यदि कुनै कानूनले संविधानमा व्यवस्था गरिएका मौलिक हक, न्यायिक सिद्धान्त वा संवैधानिक मर्मको उल्लंघन गर्दछ भने त्यस्तो कानूनलाई कार्यान्वयन नभईकनै चुनौती दिन सकिन्छ। नेपालको न्यायिक पुनरावलोकनको अभ्यासलाई हेर्दा यहाँ  as-applied challenge र  facial challenge दुवै सिद्धान्त अनुशरण गरिंदै आइएको पाइन्छ। Facial Challenge लाई पूर्व परीक्षण (ex-ante judicial review ) को रूपमा लिन सकिन्छ। परिपक्वताको सिद्धान्तको  मुख्य उद्देश्य अनुमानका आधारमा कानूनी विवादलाई अदालतमा प्रवेश गराउन नदिनु हो। तथापि यदि विवादित कानूण कार्यान्वयनमा आयो भने  पर्यावरणीय क्षति, जैविक विविधतामा असर  र स्थानीय समुदायमा पर्ने प्रभाव अपरिवर्तनीय हुनसक्छ। एकपटक संरक्षित क्षेत्रमा जलविद्युत् लगायतका आयोजना निर्माण सुरु भइसकेपछि त्यसलाई पूर्ववत् अवस्थामा फर्काउन कठिन पनि हुन्छ। वन, वन्यजन्तु, र पारिस्थितिक प्रणालीमा पर्ने असर लामो समयसम्म रहिरहन सक्छ। अदालती पुनरावलोकन ढिलो गरिएमा कानूनी उपचार प्रभावहीन हुने भएमा वा कानून  कार्यान्वयन भएपछि अपरिवर्तनीय क्षति हुनसक्ने भएमा अदालतले त्यस्ता कानूनी व्यवस्थाको वैधता प्रारम्भिक रूपमा नै परीक्षण गर्नुपर्ने हुन्छ।(okripeness)








