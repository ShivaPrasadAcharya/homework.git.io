

१.	लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ द्वारा राष्ट्रिय निकुञ्ज तथा वन्यजन्तु संरक्षण ऐन २०२९ मा थप गरिएका दफा ५क र दफा ६(१क) का व्यवस्थाहरू नेपालको संविधानको धारा ३० समेतको पर्यावरणीय दिगो विकास सम्बन्धी व्यवस्थाहरूसँग बाझिएको प्रश्न संवैधानिक इजलासको क्षेत्राधिकार भित्र पर्ने हो वा होइन?

२.	अदालतले प्रारम्भमा कुनै पनि विधायिकी निर्मित कानून संविधानसम्मत छ भन्ने अनुमान (presumption of constitutionality) गर्ने भएतापनि तर यो अनुमान न्यायिक पुनरावलोकनको दायराभन्दा माथि हुँदैन। कानूनको संवैधानिकता परीक्षणको प्रश्न न्यायिक निरोपणार्थ प्रस्तुत भएपश्चात् विधायिकाद्वारा निर्मित विधिको तर्जुमा प्रक्रिया, अन्तर्निहित उद्देश्य एवं सार्वजनिक वा निजी स्वार्थ प्रवर्द्धनका आयामहरू सम्बन्धमा न्यायपालिकाले सूक्ष्म अध्ययन र विश्लेषण गर्न सक्नेछ। विधायन प्रक्रियामा आवश्यक प्रक्रियागत विधिहरूको पालना भए नभएको वा सारभूत समानता, न्याय र विवेकसम्मतताको अभाव रहे नरेहेको जस्ता आधारमा कानूनको वैधताको परीक्षण सर्वोच्च अदालतले गर्न सक्दछ। (निर्णय नं. १०८५७)।

३.	लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ द्वारा राष्ट्रिय निकुञ्ज तथा वन्यजन्तु संरक्षण ऐन २०२९ मा थप गरिएका दफा ५क र दफा ६(१क) का व्यवस्थाहरू नेपालको संविधानको धारा ३० समेतको पर्यावरणीय दिगो विकास सम्बन्धी व्यवस्थाहरूसँग बाझिएको प्रश्न संवैधानिक इजलासको क्षेत्राधिकार भित्र पर्ने हो वा होइन? भन्ने पहिलो प्रश्नतर्फ विचार गर्दा नेपालको संविधानको धारा १३३ को उपधारा (१) ले सर्वोच्च अदालतलाई कुनै कानून संविधानसँग बाझिएको अवस्थामा त्यस्तो कानूनलाई प्रारम्भदेखि नै वा निर्णय भएको मितिदेखि अमान्य र बदर घोषित गर्न सक्ने असाधारण अधिकार प्रदान गरेको छ। यही संवैधानिक व्यवस्थाको आधारमा प्रस्तुत विवादमा लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ द्वारा राष्ट्रिय निकुञ्ज तथा वन्यजन्तु संरक्षण ऐन २०२९ मा समावेश गरिएका दफा ५क र दफा ६(१क) का व्यवस्थाहरू नेपालको संविधानको पर्यावरणीय दिगो विकास सम्बन्धी प्रावधानहरूसँग असङ्गत रहेको भन्ने दावी प्रस्तुत भएको छ। कानून र संविधानबीचको यस्तो सामञ्जस्यताको परीक्षण गर्ने विशिष्ट अधिकारक्षेत्र संवैधानिक इजलासलाई रहेको र यो अधिकारक्षेत्र निःसन्देह रूपमा स्थापित भएको विषय हो।

४.	संविधानको धारा १३७ को उपधारा (२) मा कुनै कानून संविधानसँग बाझिएको छ वा छैन भन्ने विषयमा निर्णय गर्ने अधिकार संवैधानिक इजलासलाई हुने भनी स्पष्ट व्यवस्था गरिएको छ। यो व्यवस्था बाध्यात्मक प्रकृतिको हो। जब संविधानले नै सर्वोच्च अदालतको संवैधानिक इजलासलाई कुनै कानून संविधानसँग बाझिएको छ वा छैन भनी हेर्ने अधिकारक्षेत्र सुम्पेको छ भने त्यस्तो विषय अन्य इजलासबाट हेर्न सकिन्छ भनी मान्न मिल्दैन। कुनै कानून संविधानसँग बाझिएको छ वा छैन भन्ने प्रश्न उठेको अवस्थामा त्यस्तो विषय संवैधानिक इजलासको क्षेत्राधिकार भित्र पर्ने भनी जिकिर लिएको र प्रथम दृष्टिमा नै सो इजलासको क्षेत्राधिकार भित्र पर्ने नदेखिने अवस्था नभएमा क्षेत्राधिकारको अभाव देखाई दर्ता भएको रिट निवेदन हेर्न अस्वीकार गर्न मिल्दैन।

५.	प्रस्तुत विवादमा लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ द्वारा राष्ट्रिय निकुञ्ज तथा वन्यजन्तु संरक्षण ऐन २०२९ मा थप गरिएका दफा ५क र दफा ६(१क) का व्यवस्थाहरू नेपालको संविधानको पर्यावरणीय दिगो विकास सम्बन्धी व्यवस्थाहरूसँग बाझिएको भन्ने दावी रहेको छ। यस्तो दावी लिई परेको निवेदनको कारवाही र किनारा गर्ने अधिकार संवैधानिक इजलासलाई रहेको छ। उक्त व्यवस्थाहरू संविधानसँग बाझिएको छ वा छैन भनी हेरी रिट जारी हुने वा खारेज हुने कुरा बेग्लै हो, तर यस्तो विषयमा परेको निवेदन संवैधानिक इजलासको क्षेत्राधिकार भित्र पर्ने देखिएको र क्षेत्राधिकारको अभाव देखाई खारेज गर्न मिल्ने अवस्था नरहेकोले प्रस्तुत विवादको निरूपण संवैधानिक इजलासले गर्न मिल्ने नै देखियो।

६.	कुनै पनि कानून संविधानसँग बाझिएको प्रश्न उठेमा त्यसको न्यायिक निरूपण गर्ने विशेष प्रकृतिको अधिकारक्षेत्र संवैधानिक इजलासलाई प्राप्त छ। यस अधिकारक्षेत्रको प्रयोग गर्दा संवैधानिक इजलासले मूलतः दुई कुरामा ध्यान दिनुपर्छ। पहिलो, प्रथम दृष्टिमा नै त्यस्तो विषय संवैधानिक इजलासको क्षेत्राधिकार भित्र नपर्ने देखिएको छ वा छैन। दोस्रो, विवादित कानूनी व्यवस्था र संविधानको व्यवस्थाबीच विरोधाभास छ वा छैन भन्ने प्रश्न गम्भीर रूपमा उठेको छ वा छैन। प्रस्तुत विवादमा लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ द्वारा राष्ट्रिय निकुञ्ज तथा वन्यजन्तु संरक्षण ऐन २०२९ मा थप गरिएका व्यवस्थाहरू र संविधानको पर्यावरणीय दिगो विकास सम्बन्धी व्यवस्थाहरूबीच विरोधाभास रहेको भन्ने गम्भीर प्रश्न उठेको र प्रथम दृष्टिमा नै यो विषय संवैधानिक इजलासको क्षेत्राधिकार बाहिर पर्ने नदेखिएकोले यसको निरूपण संवैधानिक इजलासबाट हुनुपर्ने देखिन्छ।

७.	प्रत्यर्थीहरूले आफ्नो लिखित जवाफमा एवं बहसनोटमा समेत आयोजना विशेषलाई हेरेर न्यायिक पुनरावलोकन हुनु उपयुक्त हुने, कुनै विषय अदालतमा प्रवेश गर्न पर्याप्त रूपमा परिपक्व हुनुपर्ने, र सो कानूनी प्रावधानको प्रभाव देखिनु अघि नै त्यसलाई अदालतमा चुनौति दिन मिल्दैन भनी परिपक्वताको सिद्धान्त (doctrine of ripeness)  को जिकीर लिएको पाइयो। साथै नेपालको संविधान, २०७२ को धारा १ मा संविधानको सर्वोच्चता स्थापित गरिएको छ भने धारा १३३(१) मा सर्वोच्च अदालतलाई कुनै ऐन वा कानूनी प्रावधान संविधान विपरीत भएमा त्यसलाई बदर गर्ने स्पष्ट अधिकार प्रदान गरिएको छ र यो अधिकारको धारा १३७ को उपधारा २ बमोजिम सर्वोच्च अदालतको संवैधानिक इजलासले प्रयोग गर्दछ। यदि कुनै कानूनले संविधानमा व्यवस्था गरिएका मौलिक हक, न्यायिक सिद्धान्त वा संवैधानिक मर्मको उल्लंघन गर्दछ भने त्यसलाई कार्यान्वयन नभईकनै चुनौती दिन सकिन्छ। नेपालको न्यायिक पुनरावलोकनको अभ्यासलाई हेर्दा यहाँ  as-applied challenge र  facial challenge दुवै सिद्धान्त अनुशरण गरिंदै आइएको पाइन्छ। Facial Challenge लाई पूर्व परीक्षण (ex-ante judicial review ) को रूपमा लिन सकिन्छ। परिपक्वताको सिद्धान्तको  मुख्य उद्देश्य अनुमानका आधारमा कानूनी विवादलाई अदालतमा प्रवेश गराउन नदिनु हो। तथापि यदि विवादित कानूण कार्यान्वयनमा आयो भने  पर्यावरणीय क्षति, जैविक विविधतामा असर  र स्थानीय समुदायमा पर्ने प्रभाव अपरिवर्तनीय हुनसक्छ। एकपटक संरक्षित क्षेत्रमा जलविद्युत् लगायतका आयोजना निर्माण सुरु भइसकेपछि त्यसलाई पूर्ववत् अवस्थामा फर्काउन कठिन पनि हुन्छ। वन, वन्यजन्तु, र पारिस्थितिक प्रणालीमा पर्ने असर लामो समयसम्म रहिरहन सक्छ। अदालती पुनरावलोकन ढिलो गरिएमा कानूनी उपचार प्रभावहीन हुने भएमा वा कानून  कार्यान्वयन भएपछि अपरिवर्तनीय क्षति हुनसक्ने भएमा अदालतले त्यस्ता कानूनी व्यवस्थाको वैधता प्रारम्भिक रूपमा नै परीक्षण गर्नुपर्ने हुन्छ।


अदालतले प्रारम्भमा कुनै पनि विधायिकी निर्मित कानून संविधानसम्मत छ भन्ने अनुमान (presumption of constitutionality) गर्ने भएतापनि तर यो अनुमान न्यायिक पुनरावलोकनको दायराभन्दा माथि हुँदैन। कानूनको संवैधानिकता परीक्षणको प्रश्न न्यायिक निरोपणार्थ प्रस्तुत भएपश्चात् विधायिकाद्वारा निर्मित विधिको तर्जुमा प्रक्रिया, अन्तर्निहित उद्देश्य एवं सार्वजनिक वा निजी स्वार्थ प्रवर्द्धनका आयामहरू सम्बन्धमा न्यायपालिकाले सूक्ष्म अध्ययन र विश्लेषण गर्न सक्नेछ। विधायन प्रक्रियामा आवश्यक प्रक्रियागत विधिहरूको पालना भए नभएको वा सारभूत समानता, न्याय र विवेकसम्मतताको अभाव रहे नरेहेको जस्ता आधारमा कानूनको वैधताको परीक्षण सर्वोच्च अदालतले गर्न सक्दछ। (निर्णय नं. १०८५७)।

 व्यवस्थापिकीय स्वेच्छाचारिता र उच्छृङ्खलता दावी सहित चुनौति दिएको विषयलाई क्षेत्राधिकार नै ग्रहण नगरी स्वतः  वैधानिक आवरण प्रदान गर्नु न्यायिक पलायन हो।  न्यायिक लम्पसारवाद र आत्मसमर्पणवाद हो। 