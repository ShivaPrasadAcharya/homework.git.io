"न्यायिक सीमा (judicial limit) को प्रयोग गरी मात्र पुनरावलोकन गरिनुपर्छ" भन्ने तर्क, न्यायपालिकालाई निष्क्रिय बनाउने, संसद्का सम्भावित दुरुपयोगलाई नजरअन्दाज गर्ने र संविधानलाई मात्र शब्दको हदसम्म सीमित पार्ने प्रयास हो। 

न्यायिक हस्तक्षेपको दायरा संसद्को अवैध वा असंवैधानिक कदम रोक्न प्रयोग हुन्छ, विधायिकीको स्थान कब्जा गर्न होइन। संसदले जुनसुकै कानून पारित गर्न सक्छ तर यदि त्यसले संविधानको भावनालाई कमजोर पार्छ भने, अदालतको हस्तक्षेप अत्यावश्यक हुन्छ। न्यायालयको कर्तव्य केवल विधायिकाको सम्मान गर्न होइन, बरु विधायिकाले संविधानको मर्यादा उल्लंघन गरेमा त्यसलाई नियन्त्रण गर्नु हो। न्यायिक पुनरावलोकनलाई सीमित गर्दा संसद्लाई सर्वसत्तावादी बनाउन सक्छ। संविधानले कल्पना गरेको  शक्तिसन्तुलन नै भत्किन सक्छ।

संविधानको सर्वोच्चता सुनिश्चित गर्न संसदले बनाएका कानूनमाथि न्यायिक पुनरावलोकन हुनु अनिवार्य छ। संसद्को कानून केवल शंकाको घेरामा छ वा त्यसलाई पूर्णरूपमा असंवैधानिक प्रमाणित गर्न कठिन छ भन्ने आधारमा त्यसलाई यथावत् राख्नुपर्छ भन्ने तर्क संवैधानिक विधिशास्त्र र विधिको शासनका आधारभूत सिद्धान्त विपरीत छ। 

न्यायपालिकालाई केवल व्याख्याको सीमित अधिकारभित्र बाँध्ने प्रयास संवैधानिक राज्यव्यवस्थाको अवमूल्यन हो। न्यायिक पुनरावलोकनको अधिकार प्रयोग गर्दा न्यायपालिकाले संकीर्ण दृष्टिकोण त्यागी व्यापक संवैधानिक दृष्टिकोण अपनाउनुपर्दछ। न्यायिक सक्रियताको डरले न्यायिक निष्क्रियता अपनाउनु न्यायिक आत्मसमर्पण हो। संविधानको संरक्षण गर्ने दायित्व बोकेको न्यायपालिकाले संविधानको सर्वोच्चता, लोकतन्त्र र नागरिक अधिकारको रक्षाको लागि सक्रिय, सजग र साहसी भूमिका निर्वाह गर्नुपर्दछ। संवैधानिक राज्यव्यवस्थामा न्यायपालिका केवल कानूनको अक्षरको ज्ञाता होइन, संवैधानिक मूल्य, मान्यता र भावनाको संरक्षक हो। न्यायपालिकाको न्यायिक साहस नै संवैधानिक सर्वोच्चताको आधारशिला हो।

"सम्भव भएसम्म" असंवैधानिक घोषणा नगर्ने अवधारणा न्यायिक आत्मनिषेधको पलायनवादी विचारधारा हो। संविधानको रक्षा गर्ने दायित्व बोकेको न्यायपालिका "सम्भव भएसम्म" को संकुचित सीमामा आफूलाई आबद्ध गर्नु हुँदैन। एकातर्फ शंकायुक्त कानूनलाई औचित्यपूर्ण व्याख्याद्वारा वैधता प्रदान गर्ने सिद्धान्त न्यायिक मूल्यको विपरीत हुन्छ भने अर्कातर्फ स्पष्टरूपमा असंवैधानिक रहेको कानूनलाई औचित्यपूर्ण व्याख्याद्वारा वैधता प्रदान गर्नु न्यायिक पुनरावलोकनको अधिकारको अवमूल्यन हुन जान्छ। अदालत संविधानको अभिभावक हो अपहरणकर्ता होइन।

"हामीले हाइड्रोपावर बनाउन अनुमति लिइसक्यौँ" भन्ने तर्क कानूनी दृष्टिकोणबाट निरर्थक छ। पहिलो, अनुमति लिइसक्यौँ भन्ने भनाइको कानूनी आधार के हो? संरक्षित क्षेत्रभित्र जलविद्युत आयोजना निर्माण गर्न अनुमति दिने कानूनी शर्त र मापदण्ड के हो? संविधानले प्रदत्त गरेको वातावरणीय अधिकारको उल्लङ्घन हुने गरी कुनै पनि प्रशासनिक निकायले स्वेच्छाचारी ढङ्गले अनुमति दिन सक्दैन। दोस्रो, अनुमति प्राप्त भए पनि त्यस्तो अनुमति संविधानसम्मत नभएको अवस्थामा न्यायिक पुनरावलोकनमार्फत बदर हुन सक्छ। निजी लगानीकर्ताहरूले प्राप्त गरेको अनुमतिको वैधानिकता संविधानको मापदण्डमा परीक्षण भइसकेको छ भन्ने विपक्षीको जिकिर रहेको अवस्था पनि छैन।

"तर्कसंगत प्रश्न" (rational question) उठ्न नसक्ने अवस्थामा मात्र कानून बदर गर्नुपर्ने अवधारणा न्यायिक अकर्मण्यता हो। न्यायिक पुनरावलोकनको जीवन्त आयाम संवैधानिक अतिक्रमणको स्पष्टता होइन, संविधानको सर्वोच्चताको सुनिश्चितता हो। कानूनको संवैधानिकतामाथि "तर्कसंगत प्रश्न" उठ्न नसक्ने स्थिति भनेकै संवैधानिक अतिक्रमणको अन्तिम चरण हो, जहाँ संविधान मृतप्राय अवस्थामा पुगिसकेको हुन्छ। न्यायपालिकाले संविधानको संरक्षण गर्ने क्रममा प्रारम्भिक चरणमै संवैधानिक अतिक्रमणको पहिचान गरी रोक्नुपर्दछ, न कि संवैधानिक अतिक्रमणको अन्तिम चरणसम्म प्रतीक्षा गर्नुपर्दछ। "तर्कसंगत प्रश्न" उठ्न नसक्ने अवस्थासम्म पुग्नु भनेको संविधानको अन्त्येष्टि हुनु हो, जीवनरक्षा होइन।

 न्यायिक पुनरावलोकनको शक्ति संविधानद्वारा प्रदत्त अधिकार हो। संसदको कृपा होइन।  वास्तवमै भन्ने हो भने यो अदालतको मानसपुत्र (Brain Child of Judiciary) हो।  

 Footnote: संविधानले तोकेको विषयमा आत्मसंयमता अवश्य देखाउनुपर्छ र देखाएको पनि छ। (जस्तै संसदको विशेषाधिकार, राज्यका नीतिका विषय)
यदि मौलिक हक अन्तरगतको विषय नभएर राज्यको नीति अन्तरगतको विषय भएमा न्यायिक आत्मसंयम अपेक्षा गर्छ तर मौलिक हक विषयमा आत्मसंयताको झ्यालि पिट्नु आफ्नो जिम्मेवारीबाट पलायन हुनु हो। 
 Judicial Restraint: Courts typically exercise restraint when examining laws in light of DPSPs, deferring to legislative wisdom on matters of policy, particularly economic policy