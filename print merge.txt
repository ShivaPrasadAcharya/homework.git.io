confrontation
न्यायिक पुनरावलोकनको असाधारण क्षेत्राधिकार प्रयोग गर्दा संसदसँग "अवाञ्छित अन्तरविरोध  नबढाउने गरी गर्नुपर्छ" भन्ने तर्कसमेत प्रत्यर्थीबाट प्रस्तुत हुन आयो। नेपालको संविधानले शक्ति पृथकीकरणको सिद्धान्तलाई आत्मसात् गरेको छ जसले प्रत्येक अंगलाई आफ्नो संविधानप्रदत्त अधिकारको परिधिमा स्वच्छन्द रूपमा कार्य गर्न अनुमति दिन्छ। विधायिकी कानूनका सम्बन्धमा भएको न्यायिक पुनरावलोकनसम्बन्धी  विगतका अभ्यासहरू हेर्दा संसदले बनाएका कानूनहरू असंवैधानिक एवं अलोकतान्त्रिक भएाक पर्याप्त दुृष्टान्तहरू छन्।  संसद्को कार्यमा न्यायालयले पुनरावलोकन गर्दा त्यसलाई "अवाञ्छित अन्तरविरोध” भनी आक्षेप लगाउनु उपयुक्त हुँदैन। न्यायालयको काम संसद्लाई खुसी पार्नु होइन, संविधानको सर्वोच्चता कायम गर्नु हो।  न्यायिक पुनरावलोकनको सार नै विधायिकी कार्यको न्यायिक जाँच हो।  विधायिकाद्वारा हुने अतिक्रमणलाई नियन्त्रण गर्ने विधिवत शक्ति सर्वोच्च अदालतसँग छ। सर्वोच्च अदालत संविधानको अन्तिम व्याख्याकर्ता हो। विधायिकासँग अन्तरविरोध उत्पन्न हुन्छ वा हुँदैन भन्ने कुरा न्यायिक पुनरावलोकनको आधार बन्न सक्दैन। विधायिकासँग अन्तरविरोध नबढाउने नाममा संवैधानिक दायित्वबाट पछि हट्ने वा व्यवस्थापिकासँग सहकार्य वा साँठगाँठ गर्ने कार्य शक्ति पृथकीकरणको विपरीत हुन जान्छ। शक्ति पृथकीकरणको सिद्धान्त अन्तर्द्वन्द्वविहीन शान्तिमय सहअस्तित्वको रोमान्टिक काल्पनिक अवधारणा होइन। यो संघर्ष र प्रतिसंघर्षको द्वन्द्वात्मक प्रणाली हो। संसदीय बहुमतले कुल्चन खोजेको अल्पमतको आवाजलाई संरक्षित गर्ने न्यायिक साहसले नै संसदीय सर्वेसर्वावादलाई नियन्त्रण गरी वास्तविक लोकतन्त्रको प्रत्याभूति गर्दछ।  न्यायपालिकाको प्राथमिक निष्ठा र समर्पण संविधानप्रति हुन्छ। संविधानको सर्वोच्चता सुनिश्चित गर्नु न्यायपालिकाको परम कर्तव्य र यो न्यायपालिकाको संवैधानिक धर्म पनि हो। विधायिकी शक्तिसँग टकराव होला भन्ने आशंकामा आफ्नो संवैधानिक दायित्वबाट विमुख हुनु न्यायिक शपथको अवमूल्यन र संवैधानिक विश्वासको उल्लङ्घन हो।  संवैधानिक दायित्व निर्वाह गर्ने क्रममा उत्पन्न हुने अन्तरविरोधहरू संवैधानिक परिपाटीको स्वभाविक परिणाम हुन्। जनताप्रति उत्तरदायी संसद र संविधानप्रति उत्तरदायी न्यायपालिकाबीच उत्पन्न अन्तरविरोध संवैधानिक लोकतन्त्रको जीवन्तताको प्रमाण हो। यस्ता अन्तरविरोधहरू अवाञ्छित भन्ने हुँदैन। अतः न्यायिक पुनरावलोकनको प्रयोग संसदसँगको  अन्तरविरोधको भय र संसयबाट विचलित नभई निर्भीक, निःसंकोच र निष्पक्ष भई गरिनुपर्दछ।

integrity
प्रत्यर्थीले लिखित जवाफ एवं बहसको क्रममासमेत संसद्लाई सम्मान गर्नुपर्छ, विधायिकाको निष्ठा, विवेक, सक्षमता र देशभक्तिमाथि प्रश्न उठाउन  नहुने तर्क गरेको छन्। संवैधानिक सीमाको उल्लङ्घन भएमा संसदको मर्यादा, शक्ति वा प्रतिष्ठा बारे विचार गर्नु बिल्कुल अनावश्यक छ। नेपालको संविधानले विधायिकालाई सार्वभौमसत्ता र राजकीयसत्ताको प्रयोगको एक प्रमुख आधारस्तम्भको रूपमा परिभाषित गरेको छ। विधायिका जनताको प्रतिनिधि संस्था हो।  यसको प्राथमिक दायित्व पारदर्शिता, जवाफदेहिता र उत्तरदायी शासन सुनिश्चित गर्नु हो। कुनै पनि संवैधानिक संस्था चाहे त्यो विधायिका होस् वा कार्यपालिका वा न्यायपालिका, प्रश्नभन्दा पर हुन सक्दैन। विधायिकाको निष्ठा, विवेक, सक्षमता वा देशभक्तिविषयहरू  अपरिवर्तनीय र अचूक छैन। प्रश्न गर्न नहुने तर्कले विधायिकालाई अपराजेय र सर्वशक्तिमान बनाउँछ।  अतः विधायिकाको निष्ठा, विदेक र देशभक्तिमाथि प्रश्न उठाउन नहुने तर्क आफैंमा लोकतान्त्रिक मूल्यमान्यता विपरीत छ।  विधायिका सदैव परिपक्‍व विवेक, निरन्तर निष्ठा वा अविचलित राष्ट्रप्रेममा आधारित रहन्छ भन्ने हुँदैन। संसदको बुद्धिमत्ता, निष्ठा र देशभक्ति कतिपय अवस्थामा राजनीतिक स्वार्थको कारण विचलित हुन सक्छ। संसदीय बहुमतद्वारा प्रयोग गरिएको शक्ति सदैव विवेकशील, निष्कपट र राष्ट्रहितमा आधारित हुन्छ भन्ने अनुमान कल्पनाजनित, भ्रमात्मक तथा विगतका न्यायिक अभ्यासबाट समेत खण्डित रहेको पाइन्छ। विधायिकी बहुमतले नागरिकको मौलिक हक अधिकारको रक्षा गर्न सक्दैन वा संवैधानिक सर्वोच्चतालाई शिथिल बनाउँछ भने त्यस अवस्थामा  संसदीय बहुमतको बुद्धिमत्ताको पाखण्डी झिल्लीलाई च्यात्नु नै पर्ने हुन्छ।