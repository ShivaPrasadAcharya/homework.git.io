




सर्वोच्च अदालत, संवैधानिक इजलास
सम्माननीय प्रधान न्यायाधीश श्री प्रकाशमान सिंह राउत
माननीय न्यायाधीश श्री सपना प्रधान मल्ल
माननीय न्यायाधीश श्री कुमार रेग्मी 
माननीय न्यायाधीश श्री हरिप्रसाद फुयाल
माननीय न्यायाधीश डा. श्री मनोजकुमार शर्मा   
आदेश
0८१-WC-00०२
विषय: उत्प्रेषण परमादेशसमेत।
अर्घाखाँची जिल्ला, शितगङ्गा नगरपालिका वडा नं. २ घर भई काठमाडौं जिल्ला, टोखा नगरपालिका वडा नं. ८ बस्ने अधिवक्ता दिलराज खनाल .................1
काठमाडौं जिल्ला, काठमाडौं महानगरपालिका वडा नं. १४ बस्ने वरिष्ठ अधिवक्ता प्रकाशमणी शर्मा ...........................................................१
काठमाडौं जिल्ला, काठमाडौं महानगरपालिका वडा नं. १० बस्ने वरिष्ठ अधिवक्ता पदमबहादुर श्रेष्ठ ...........................................................१
प्रकाशमणी शर्मा एकेडेमी फर पब्लिक इन्ट्रेष्ट ल को तर्फबाट अख्तियारी प्राप्त र आफ्नो हकमा समेत ललितपुर जिल्ला, महालक्ष्मी नगरपालिका वडा नं. १ बस्ने अधिवक्ता सञ्जय अधिकारी .....................................................१	निवेदक
विरूद्ध
राष्ट्रपतिको कार्यालय, शितलनिबास, काठमाडौं ......................................१
प्रधानमन्त्री तथा मन्त्रिपरिषदको कार्यालय, सिंहदरबार, काठमाडौं ................१
संघीय संसद सचिवालय, सिंहदरबार, काठमाडौं ......................................१
कानून, न्याय तथा संसदीय मामिला मन्त्रालय, सिंहदरबार, काठमाडौं .............१
उद्योग, वाणिज्य तथा आपूर्ति मन्त्रालय, सिंहदरबार, काठमाडौं .....................१
वन तथा वातारण मन्त्रालय, सिंहदरबार, काठमाडौं ..................................१
राष्ट्रिय योजना आयोग, सिंहदरबार, काठमाडौं ........................................१
राष्ट्रिय निकुञ्ज तथा वन्यजन्तु संरक्षण विभाग, बबरमहल, काठमाडौं ...............1
राष्ट्रिय प्रकृति संरक्षण कोष (एनटीएनसी), खुमलटार, ललितपुर ....................१
राष्ट्रपति चुरे-तराई मधेश संरक्षण विकास समिति, खुमलटार, ललितपुर ............1	



प्रत्यर्थी

नेपालको संविधानको धारा १३७(२) बमोजिम यस अदालतको क्षेत्राधिकार अन्तर्गत संवैधानिक दायरीमा दर्ता भएको प्रस्तुत निवेदन क्रमश: मिति २०८१ साल कार्तिक १४, कार्तिक २१ र मंसिर ५ गते सुनुवाई गरी आज २०८१ साल माघ २ गते निर्णय सुनाउने भनी तोकिए अनुसार संक्षिप्त आदेश जारी गरी निर्णय सुनाई सकिएको छ। अब प्रस्तुत पूर्ण पाठ तयार गरिएको छ। 
संक्षिप्त तथ्य
१.	हामी रिट निवेदकहरु कानून व्यवसायी नेपाली नागरिक हौं र विगत लामो समयदेखि वन तथा राष्ट्रिय निकुञ्ज, आरक्ष, संरक्षण क्षेत्र, मध्यवर्ति क्षेत्र, वातावरण संरक्षण क्षेत्र, वन संरक्षण क्षेत्र, सिमसार क्षेत्र र जलाधार संरक्षण क्षेत्र लगायतका “संरक्षित क्षेत्रहरु” मा समुदायमा आधारित प्राकृतिक स्रोत संरक्षण र दिगो व्यवस्थापन गरी सदुपयोग गर्नका लागि स्थानीय समुदायहरुलाई अभ्रिप्रेरित र सशक्तिकरण गरी सरकारी, सार्वजनिक र सामुदायिक सम्पत्तिको संरक्षण गर्ने, मातृभूमि (Mother Earth) को संरक्षण सहित वातावरणीय न्याय एवं जलवायु न्यायका लागि क्रियाशिल रहने र वातावरणीय सुशासन प्रवर्द्धनमा सघाउने लगायतका नागरिक कर्तव्यको परिपालना गर्दै आएका छौं। अतः  नेपालको  संबिधानको धारा १३३(१)(२) बमोजिम  प्रस्तुत रिट निवेदन लिई सम्मानित अदालत समक्ष उपस्थित भएका छौं।
यस रिट निवेदनमा निवेदन गरिए बमोजिम विपक्षीहरुले बनाएको देहायको तालिकामा उल्लिखित व्यवस्थाहरु देहाय बमोजिमका संवैधानिक व्यवस्था र नेपाल सन्धी ऐन, २०४७ बमोजिम नेपाल कानून सरह लागु हुने संयुक्त राष्ट्रसंघीय जैविक विविधता महासन्धी, १९९२ लगायतका संरक्षित क्षेत्र सम्बन्धी महासन्धीहरुमा गरिएका विभिन्न कानूनी व्यवस्थाहरुसँग बाझिएका छन्:
लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ मा उल्लिखित नेपालको संविधानसँग बाझिएका व्यवस्थाहरु
दफा ३. राष्ट्रिय निकुञ्ज तथा वन्यजन्तु संरक्षण ऐन, २०२९ मा संशोधनः 
राष्ट्रिय निकुञ्ज तथा वन्यजन्तु संरक्षण ऐन, २०२९ को 
(१)	 दफा ५ पछि देहायको दफा ५क. थपिएको छः 
५क. अतिसंवेदनशील क्षेत्र तोक्न सक्नेः नेपाल सरकारले आवश्यक ठानेमा राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्रलाई नेपाल राजपत्रमा सूचना प्रकाशन गरी अतिसंवेदनशील क्षेत्र भनी तोक्न सक्नेछ। 
(२)	 दफा (६) को उपदफा (१) पछि देहायको उपदफा (१क) थपिएको छः 
(१क) दफा ५क. बमोजिम तोकिएको क्षेत्र बाहेक राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्र वा मध्यवर्ति क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकता प्राप्त आयोजना, लगानी बोर्डबाट स्वीकृत भएका आयोजना वा राष्ट्रिय गौरवका आयोजना सञ्चालन गर्न नेपाल सरकारले तोकिए बमोजिम स्वीकृति दिन सक्नेछ। मध्यवर्ति क्षेत्रमा संघ, प्रदेश र स्थानीय तहले निर्माण गर्ने आयोजना सञ्चालन गर्न सक्नेछ र सम्बन्धित निकायको स्वीकृति लिई पर्यापर्यटन (इकोटुरिजम) लगायत अन्य उद्योग व्यवसाय सञ्चालन गर्न दिन सक्नेछ। 
माथि उल्लिखित व्यवस्थाहरु नेपालको संविधानका देहायका व्यवस्थाहरु र नेपाल कानून सरह लागु हुने संयुक्त राष्ट्रसंघीय जैविक विविधता महासन्धी, १९९२ लगायतका संरक्षित क्षेत्र सम्बन्धी महासन्धीहरुका देहायका व्यवस्थाहरुसँग बाझिएका छन्:
•	नेपालको संविधान धारा १, ३, ३०(१)(३), १६, १७(२)(च) को प्रतिबन्धात्मक वाक्याशको देहाय (६), धारा १८(२)(३) र धारा ५१ को खण्ड (च) को उपखण्ड (१)(२)(३)(६) र खण्ड (छ) को उपखण्ड (१)(३)(५)(६)(७)(८) संयुक्त राष्ट्रसंघीय जैविक विविधता महासन्धी, १९९२ धारा २, ३ र ८ को खण्ड (ए)(बी)(डी)(इ)
•	विश्व सांस्कृतिक र प्राकृतिक सम्पदा संरक्षण महासन्धी १९७२ धारा २, ४ र ५।
•	पन्छी एवं जलचर बासस्थानका लागि अन्तर्राष्ट्रिय महत्वका सिमसार क्षेत्र सम्बन्धी महासन्धी, १९७१ धारा २(१)(६), ३ र ४(१)(२)।
प्रस्तुत मुद्दामा लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ को दफा ३ बमोजिम राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएको दफा ५क र ६(१क)" मा गरिएका व्यवस्थाहरुले देहाय बमोजिमका संवैधानिक र कानूनी प्रश्नहरु सृजना गरेको छः 
अधिवक्ता खगेन्द्र सुवेदीसमेत विरुद्ध नेपाल सरकारसमेत (नेकाप २०७५ अङ्क ९ पृष्ठ १६२६ निर्णय नं. १००८६) को मुद्दामा कुनै एक ठाउँमा भएको वातावरणीय ह्रासको प्रभाव त्यो ठाउँसम्म मात्र सिमित नभई अन्य क्षेत्रहरुलाई पनि यसले प्रभावित गरिरहेको हुन्छ। वर्तमान पुस्ताको एउटा प्रमुख जिम्मवारी अन्तरवंशीय समन्यायको सिद्धान्त (Principles of Intergenerational Equity) अनुसार आफूले भोगेको वा प्राप्त गरेको सबै किसिमका प्राकृतिक, सांस्कृतिक सम्पदा, वन जङ्गल, हावापानी, वातावरण एवं जैविक विविधता भावी पुस्ताको सुनिश्चत गर्नु पनि हो" भनी न्यायिक सिद्धान्त प्रतिपादन भएको र अधिवक्ता भगवती पहारीसमेत विरुद्ध प्रधानमन्त्री तथा मन्त्रिपरिषदको कार्यलयसमेत (नेकाप २०७५ अङ्क ९ पृष्ठ १६४६ निर्णय नं. १००८७) को मुद्दामा समेत सोही अनुसारको न्ययिक सिद्धान्त प्रतिपादन भएकोमा विपक्षीहरुले गरेको कानूनी व्यवस्था सो समेतको विपरित रहेको छ।
लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ५क र ६(१क) मा राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्र वा मध्यवर्ति क्षेत्रमा राष्ट्रिय प्राथमिकता प्राप्त आयोजना, लगानी बोर्डबाट स्वीकृत भएका आयोजना वा राष्ट्रिय गौरवका आयोजना सञ्चालन गर्न नेपाल सरकारले स्वीकृति दिन सक्ने व्यवस्था गर्दा सम्मानित सर्वोच्च अदालतबाट प्रतिपादित प्रस्तुत रिट निवेदनको प्रकरण २० मा उल्लिखित यी र यस्तै अन्य कैयौं कानूनी सिद्धान्तहरुको पूर्णरुपमा बेवास्ता र अनादर गरिएको छ र कुनै पनि वातावरणीय र सामाजिक सुरक्षा मापदण्ड विना संरक्षित क्षेत्रहरुमा लगानी र विकासको आवरणमा त्यस्ता आयोजनाहरु सञ्चालन गर्न अनुमति दिने व्यवस्था गरिएकोले उक्त व्यवस्थाहरु अमान्य र बदरभागी छन्, त्यसैले अमान्य र बदर घोषित गरी पाउँ।
संविधानतः संघीय संसदमा व्यवस्थापिकीय अधिकार निहित रही विधायिकी बुद्धिमत्ता (Legislative wisdom) का आधारमा संघीय संसदले कानून तर्जुमा गर्न पाउने भए पनि विधायिकी बुद्धिमत्ताका संवैधानिक सिमाहरु हुन्छन् र संघीय संसदले यी सिमाभित्र रहेर मात्र कानून तर्जुमा गर्न पाउछ। नेपालको संविधानको धारा ३०(३) मा गरिएको व्यवस्थाका आधारमा कानून बनाउदा वातावरण र विकास बीच सन्तुलन हुने गरी कानून बनाउन पाउने भए पनि वातावरण र विकास बीच ×असन्तुलन हुने गरी वा लगानी र विकासको आवरणमा संरक्षित क्षेत्रहरु र वातावरण नै विनास गर्ने कानून बनाउने अधिकार संविधानले संघीय संसदलाई दिएको छैन। यसैगरी नेपालको संविधानको धारा ५७ र १०९ अनुसार संघीय संसदको व्यवस्थापिकीय अधिकार अनुसूची-५, ७ र ९ बमोजिमको सूचीमा उल्लेख भए बमोजिम हुने व्यवस्था गरिएको छ, जस अनुसार अनुसूची-५ को क्र.सं. २७ मा राष्ट्रिय निकुञ्ज, वन्यजन्तु आरक्ष तथा सिमसारको विषयका साथै राष्ट्रिय तथा अन्तर्राष्ट्रिय वातावरण व्यवस्थापनका विषयमा पनि संघीय संसदले कानून बनाउने विषयलाई सँगै राखिएको हुनाले राष्ट्रिय निकुञ्ज, आरक्ष तथा सिमसार क्षेत्र एवं संरक्षण क्षेत्र र मध्यवर्ति क्षेत्रका विषयमा कानून तर्जुमा गर्दा राष्ट्रिय तथा अन्तर्राष्ट्रिय वातावरण व्यवस्थापनको विषयलाई विर्सिएर संघीय संसदले एकाङ्की रुपमा र लगानी वा विकासको आवरणमा राष्ट्रिय निकुञ्ज, आरक्ष, संरक्षण क्षेत्र र मध्यवर्ति क्षेत्रमा राष्ट्रिय प्राथमिकता प्राप्त आयोजना, लगानी बोर्डबाट स्वीकृत भएका आयोजना वा राष्ट्रिय गौरवका आयोजना सञ्चालन गर्ने रङ्गिन कानून (Colorable Legislation) तर्जुमा गर्ने अधिकार राख्दैन। राष्ट्रिय निकुञ्ज तथा वन्यजन्तु संरक्षण ऐन, २०२९ मा सिधै यस्तो व्यवस्था गर्न नमिल्ने र संविधानको धारा ३०(३) विपरित हुने भएको हुँदा संविधानको उक्त व्यवस्था छल्नका लागि र संविधानको धारा ३०(३) प्रति धोखाघडी गरी लगानी कानूनका नाममा कपटपूर्ण कानून बनाइएको छ। यसबाट जुन काम प्रत्यक्ष रुपमा गर्न मिल्दैन, त्यो अप्रत्यक्ष रुपमा पनि गर्न मिल्दैन। यस्तो कपटपूर्ण कानूनलाई सम्मानित सर्वोच्च अदालतले संविधानको धारा १३३(१) बमोजिम न्यायिक पुनरावलोकन गरी अमान्य र बदर घोषित गर्न सक्ने भएकोले सोही बमोजिम लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ५क र ६(१क) मा गरिएका व्यवस्थाहरु अमान्य र बदर घोषित गरी पाउँ। 
प्रस्तुत मुद्दामा नेपालको संविधानको धारा ३०(३) को वृहद संवैधानिक व्याख्याको प्रश्न अन्तरनिहित रहेको हुनाले रिट निवेदनको सुनुवाईका क्रममा उक्त संवैधानिक व्याख्या नहुँदै लगानी ऐन, २०८१ को दफा ३ अनुसार राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ५क र ६(१क) मा गरिएका व्यवस्थाहरु कार्यान्वयन गरिएमा यस रिट निवेदनको औचित्य समाप्त हुने भएकोले प्रस्तुत रिट निवेदनको अन्तिम किनारा नलाग्दा सम्मका लागि उक्त व्यवस्थाहरु कार्यान्वयन नगर्नु नगराउनु र यथास्थितिमा राख्नु भनी विपक्षीहरुका नाममा अन्तरिम आदेश जारी गरी पाउँ। प्रस्तुत मुद्दामा उठान गरिएको विषय विशेष रुपमा सार्वजनिक महत्वको भएको र विषयवस्तुको प्रकृतिबाट छिटो निर्णय हुन आवश्यक भएकोले प्रस्तुत मुद्दाको सुनुवाईका लागि सर्वोच्च अदालत (संवैधानिक इजलास सञ्चालन) नियमावली, २०७२ को नियम १९(२) बमोजिम अग्राधिकार प्रदान गरी पाउँ भन्ने निवेदनपत्र।  
२.	यसमा के कसो भएको हो? निवेदकको मागबमोजिमको आदेश किन जारी हुनु नपर्ने हो? आदेश जारी हुनु नपर्ने कुनै आधार र कारण भए सोसमेत खुलाई आफै वा आफ्नै प्रतिनिधि मार्फत लिखित जवाफ पेश गर्नु भनी यो आदेश र रिट निवेदनको प्रतिलिपि साथै राखी प्रत्यर्थीहरुका नाममा म्याद सूचना जारी गरी लिखित जवाफ प्राप्त भएपछि वा अवधि नाघेपछि नियमानुसार पेश गर्नु। अन्तरिम आदेशका सम्बन्धमा विचार गर्दा, दुवै पक्षसँग छलफल गरी निष्कर्षमा पुग्न उपयुक्त हुने देखिएकोले अन्तरिम आदेशको छलफल प्रयोजनको लागि पेशीको सूचना दिई नियमानुसार पेस गर्नु। साथै नेपालको संविधानको धारा ३० को उपधारा (३) ले वातावरण र विकास बीचको समुचित सन्तुलनलाई संवैधानिक दृष्टिबाट संरक्षण प्रदान गरेको सन्दर्भमा लगानी सहजीकरण सम्बन्धी केही नेपाल ऐनलाई संशोधन गर्ने ऐन, 2081 को दफा 3 ले राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरेको दफा ५क. र ६ को उपदफा (१क) का व्यवस्थाहरु अन्तरिम आदेशको छलफलबाट टुङ्गो नलागेसम्मको लागि कार्यान्वयन नगर्नु नगराउनु भनी सर्वोच्च अदालत (संवैधानिक इजलास सञ्‍चालन) नियमावली, २०७२ को नियम 19 को उपनियम (4) बमोजिम विपक्षीहरुका नाउँमा यो अल्पकालीन अन्तरिम आदेश जारी गरिएको छ। प्रस्तुत आदेशको जनाउँ विपक्षीहरुलाई दिई नियमानुसार गर्नु भन्नेसमेत बेहोराको यस अदालतबाट मिति 2081।4।30 मा भएको आदेश। 
३.	सरोकारवाला ......
४.	नेपाल सरकारले नेपालको संविधानको धारा ११० को उपधारा (१) बमोजिम लगानी सहजीकरण सम्बन्धी केहि नेपाल ऐनलाई संशोधन गर्न बनेको विधेयकको रुपमा मिति २०८१।२।२८ गते संघीय संसदमा नेपाल सरकारको तर्फबाट देशमा आन्तरिक तथा बाह्य लगानी बृद्धि गरी आन्तरिक उत्पादन बढाउने, रोजगारी अभिवृद्धि गर्ने, वैदेशिक मुद्रा आर्जन गर्ने नेपाल सरकारको ध्येय पुरा गर्ने उद्देश्यका साथ पेश गरी संघीय संसदका दुवै सदनबाट समेत पारित गरी राष्ट्रपतिबाट प्रमाणीकरण भई कार्यान्वयनमा समेत आइसकेको अवस्था विद्यमान रहेको छ। राष्ट्रिय निकुञ्ज तथा वन्यजन्तु संरक्षण ऐन, २०२९ समेतमा संशोधन गरी लगानीको वातावरण सिर्जना गर्न उद्देश्यले अन्य सम्बद्ध ऐनसमेत संशोधन भएको अवस्था हो र सो ऐन विधायिकाले बनाएको र विधायिकी मनसाय अनुसार नै भए/गरेको तथा सो ऐन कार्यान्वयनमा समेत आइसकेको हुँदा निवेदकको निवेदन दावीको औचित्य छैन। कानुनमा कुनै कमि कमजोरी भएको महसुस कार्यसञ्चालन निकायले गरेको अवस्थामा सम्बन्धित निकायबाट संशोधनको लागि विधेयक प्रस्तुत भएमा संघीय संसद सचिवालयबाट हुने कार्य प्रक्रियामा सहजिकरण हुने नै हुँदा प्रस्तुत रिट निवेदन खारेजभागी छ, खारेज गरी पाउँ भन्नेसमेत बेहोराको संघीय संसद सचिवालयको लिखित जवाफ। 
५.	नेपाल सरकारले चुरे क्षेत्रलाई वातावरण संरक्षण क्षेत्र घोषणा गरी सोको संरक्षण तथा व्यवस्थापनका कार्यहरु गरिरहेको अवस्था छ। यस क्षेत्रमा विकास निर्माणका कार्यहरु गर्दा वातावरणीय, आर्थिक र सामाजिक पक्षहरुको सन्तुलन हुने गरी काम हुन सकेमा लगानीको सहि सदुपयोग भई विकास निर्माण तथा पूर्वाधार विकासका कार्यहरु समेत वातावरणीय, आर्थिक र सामाजिक रुपले फलदायी हुने हुँदा विकास निर्माण तथा पूर्वाधारका कार्यहरु वातावरण मैत्री हुनुपर्ने, विकास र वातावरण एक आपसमा परिपूरकका रुपमा अन्तरसम्बन्धित हुन भन्ने कुरामा यस समिति पूर्ण कटिबद्ध रहेको छ। रिट निवेदन जिकिर खारेज गरी पाउँ भन्नेसमेत बेहोराको राष्ट्रपति चुरे तराई मधेश संरक्षण विकास समिति, खुमलटार, ललितपुरको लिखित जवाफ।
६.	रिट निवेदकले प्रकरण नम्बर १४ मा उठान गरेको विषयका सम्बन्धमा आयोजना वर्गीकरणको आधार तथा मापदण्ड, २०८० को दफा १० मा आयोगले सघं, प्रदेश वा स्थानीय तहबाट सञ्चालन हुने कुनै पनि सरकारी आयोजनाको अलावा निजी, सामुदायिक वा सार्वजनिक-निजी साझेदारी वा अन्य प्रकृतिका आयाजनालाई विभिन्न (क) देखि (ञ) सम्मका आधार तोकेर सम्बन्धित मन्त्रालयको सिफारिसमा राष्ट्रिय प्राथमिकता प्राप्त आयोजनाको रूपमा तोक्न सक्ने भन्ने व्यवस्था गरेको छ। यस व्यवस्था नेपालको संविधानले धारा ५० को उपधारा (३) मा लिएको सार्वजनिक, निजी र सहकारी क्षेत्रको सहभागिता तथा विकास मार्फत उपलब्ध साधन र स्रोतको अधिकतम परिचालनद्वारा तीव्र आर्थिक वृद्धि हासिल गर्दै दिगो आर्थिक विकास गर्ने उद्देश्य प्राप्तितर्फ लक्षित देखिन्छ।
त्यसैगरी संविधानको धारा ५१ राज्यका नीतिहरु अन्तर्गत खण्ड (घ) को उपखण्ड (१) मा सार्वजनिक, निजी र सहकारी क्षेत्रको सहभागिता र स्वतन्त्र विकास मार्फत राष्ट्रिय अर्थतन्त्र सुदृढ गर्ने, उपखण्ड (२) मा अर्थतन्त्रमा निजी क्षेत्रको भुमिकालाई महत्व दिँदै उपलब्ध साधन र स्रोतको अधिकतम परिचालन गरी आर्थिक समृद्धि हासिल गर्ने नीति लिइएको छ। त्यसैगरी खण्ड (छ) को उपखण्ड (५) मा जनसाधारणमा वातावरणीय स्वच्छता सम्बन्धी चेतना बढाई औद्योगिक एवं भौतिक विकासबाट वातावरणमा पर्न सक्ने जोखिमलाई न्यूनीकरण गर्दै वन, वन्यजन्तु, पन्छी, वनस्पति तथा जैविक विविधताको संरक्षण, सम्बर्धन दिगो उपयोग गर्न, उपखण्ड (६) मा वातावरणीय सन्तुलनका लागि आवश्यक भूभागमा वन क्षेत्र कायम राख्ने नीति उल्लेख छन्‌। त्यसैगरी खण्ड (ठ) मा नेपालका ऐतिहासिक, सांस्कृतिक, धार्मिक, पुरातात्विक र प्राकृतिक सम्पदाहरुको पहिचान, संरक्षण, प्रबर्धन एवं प्रचार प्रसार मार्फत राष्ट्रिय अर्थतन्त्रको महत्वपूर्ण आधारको रुपमा पर्यावरण अनुकूल पर्यटन उद्योगको विकास गर्ने, पर्यटन संस्कृतिको विकास गर्न आवश्यक वातावरण एवं नीति निर्माण गर्ने तथा पर्यटन उद्योगको लाभ वितरणमा स्थानीय जनतालाई प्राथमिकता दिने भन्ने नीति रहेको छ।
संविधानमा उल्लेख भएका उपरोक्त नीतिगत व्यवस्थालाई अध्ययन गर्दा आयोजनाको वर्गीकरणको आधार तथा मापदण्ड, २०८० को दफा १० मा भएको व्यवस्था संविधानले परिकल्पना गरेको सार्वजनिक, निजि साझेदारीको व्यवहारिक प्रयोग उन्मुख छ। उपरोक्त व्यवस्था बदनियत राखी गरिएको नभई संविधानले लिएको नीतिसँग तादम्यता कायम गर्न खोजिएकोले रिट निवेदकले प्रकरण नम्बर १४ मा भनेजस्तो राष्ट्रिय प्राथमिकता प्राप्त आयोजनाको आवरणमा नीजि आयोजनाले निकुञ्ज, आरक्ष, संरक्षण क्षेत्र र मध्यवर्ती क्षेत्र हत्याउने व्यवस्था गरिएको भन्न मिल्ने होइन, तसर्थ प्रस्तुत रिट निवेदन खारेजभागी छ भन्नेसमेत बेहोराको राष्ट्रिय योजना आयोग, सिंहदरबार, काठमाडौंको लिखित जवाफ। 
७.	नेपालमा लगानीको वातावरणलाई थप सहज बनाउन आयोजना गरिएको तेस्रो लगानी सम्मेलन २०८१ को क्रममा लगानीसँग सम्बन्धित कानून परिमार्जन गर्न आवश्यक भएकोले लगानी सहजीकरण सम्बन्धी केहि नेपाल ऐनलाई संशोधन गर्ने ऐन, २०८१ (यस पछि ऐन भनिएको) जारी भएको हो। यस ऐनमा सरोकारवाला निकायबाट प्राप्त राय/सुझाव समेतको आधारमा लगानीमैत्री वातावरणको निर्माण गरी औद्योगिक क्षेत्रको विकासलाई थप सहज बनाउन तत्कालका लागि अत्यावश्यक देखिएका विषय समावेश हुने गरी भूमि सम्बन्धी ऐन, २०२१ राष्ट्रिय निकुञ्ज तथा वन्यजन्तु संरक्षण ऐन, २०२९ विशेष आर्थिक क्षेत्र ऐन, २०७३ सार्वजनिक-निजी साझेदारी तथा लगानी ऐन, २०७५ विदेशी लगानी तथा प्रविधि हस्तान्तरण ऐन, २०७५ वन ऐन, २०७६ औद्योगिक व्यवसाय ऐन, २०७६ मा समय अनुकूल संशोधन भएको हो।
राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ५क. मा राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्रलाई नेपाल सरकारले नेपाल राजपत्रमा सूचना प्रकाशन गरी राष्ट्रिय निकुञ्ज, आरक्ष वा संरक्षण क्षेत्रभित्रको कुन क्षेत्रलाई अतिसंवेदनशील क्षेत्र तोक्न सक्ने तथा दफा ६ को उपदफा (१क.) मा तोकिएको अतिसंवेदनशील क्षेत्र बाहेक राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्र वा मध्यवर्ती क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकता प्राप्त आयोजना, लगानी बोर्डबाट स्वीकृत आयोजना वा राष्ट्रिय गौरवको आयोजना सञ्चालन गर्न दिन सक्न कानूनी व्यवस्थाबाट संरक्षित क्षेत्रको संरक्षणका अतिरिक्त विकास निर्माणको कार्यसमेत व्यवस्थित रूपमा सञ्चालन हुने भएको हुँदा प्रस्तुत रिट निवेदन खारजभागी छ, खारेज गरी पाउँ।
ऐनमा सरोकारवाला निकायबाट प्राप्त राय/सुझाव समेतको आधारमा लगानीमैत्री वातावरणको निर्माण गरी औद्योगिक क्षेत्रको विकासलाई थप सहज बनाउन तत्कालका लागि अत्यावश्यक देखिएका विषय समावेश भएको राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ५क., ६ को उपदफा (१क.) को कानूनी व्यवस्थालाई निवेदकले निरपेक्ष रूपमा शाब्दिक र सङ्कुचित व्याख्या गरी नेपालको संविधान, विभिन्न अन्तर्राष्ट्रिय सन्धी, महासन्धी तथा अन्य प्रचलित कानूनसँग बाझिएकोले प्रारम्भ देखि नै बदर गरी पाउँ भन्ने मागदावी लिई दायर गरेको प्रस्तुत रिट निवेदन खारेजभागी छ। खारेज गरी पाउँ भन्नेसमेत बेहोराको नेपाल सरकार, उद्योग वाणिज्य तथा आपुर्ति मन्त्रालयको लिखित जवाफ।
८.	सम्माननीय राष्ट्रपतिज्युद्वारा मिति २०८१।३।२४ मा लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ प्रमाणिकरण भएको छ। विधेयक प्रमाणिकरणका विषयमा नेपालको संविधानको धारा ११३ को उपधारा (२) मा “प्रमाणीकरणका लागि राष्ट्रपति समक्ष पेश भएको विधेयक १५ दिनभित्र प्रमाणीकरण गरी त्यसको सूचना यथासम्भव चाडो दुवै सदनलाई दिनु पर्नेछ” भन्ने व्यवस्था रहे भएको देखिन्छ। यसैगरी नेपालको संविधानको धारा ११३ को उपधारा (३) बमोजिम प्राप्त विधेयकमा राष्ट्रपतिबाट कुन सन्देश सहित उत्पत्ति भएको सदनमा फिर्ता पठाएमा उपधारा (४) बमोजिम उक्त फिर्ता विधेयक दुवै सदनले पुनर्विचार गरी त्यस्ता विधेयक प्रस्तुत रुपमा वा संशोधन सहित पारित गरी पुन: पेश गरेमा पेश भएको १५ दिनभित्र राष्ट्रपतिले प्रमाणीकरण गर्नुपर्ने संवैधानिक कर्तव्य र दायित्व भएको हुँदा उक्त लगानी सहजीकरण सम्बन्धी केही नेपाल ऐनलाई संशोधन गर्न ऐन, २०८१ सम्बन्धमा प्रमाणीकरणका लागि पेश भएको विधेयक सम्माननीय राष्ट्रपतिज्युबाट प्रमाणीकरण भएकै कारणले यस कार्यालयलाई विपक्षी बनाउन पर्ने अवस्था देखिँदैन। तसर्थ प्रस्तुत रिट निवेदन खारजभागी छ, खारेज गरी पाउँ भन्नेसमेत बेहोराको राष्ट्रपतिको कार्यालयको लिखित जवाफ। 
९.	नेपाल सरकारले चुरे क्षेत्रलाई वातावरण संरक्षण क्षेत्र घोषणा गरी सोको संरक्षण तथा व्यवस्थापनका कार्यहरु गरिरहेको अवस्था छ। यस क्षेत्रमा विकास निर्माणका कार्यहरु गर्दा वातावरणीय, आर्थिक र सामाजिक पक्षहरुको सन्तुलन हुने गरी काम हुन सकेमा लगानीको सहि सदुपयोग भई विकास निर्माण तथा पूर्वाधार विकासका कार्यहरु समेत वातावरणीय, आर्थिक र सामाजिक रुपले फलदायी हुने हुँदा विकास निर्माण तथा पूर्वाधारका कार्यहरु वातावरण मैत्री हुनुपर्ने, विकास र वातावरण एक आपसमा परिपूरकका रुपमा अन्तरसम्बन्धित हुन् भन्ने कुरामा यस समिति पूर्ण कटिबद्ध रहेको छ। यसर्थ यस कार्यालयलाई विपक्षी बनाई रिट निवेदन गर्न निरर्थक छ। रिट निवेदन जिकिर खारेज गरी पाउँ भन्नेसमेत बेहोराको राष्ट्रपति चुरे तराई मधेश संरक्षण विकास समिति, खुमलटार, ललितपुरको लिखित जवाफ।
१०.	नेपालको संविधानको धारा १०९ अनुसूची-५ को क्र.सं. २७ अन्तर्गत राष्ट्रिय तथा अन्तर्राष्ट्रिय वातावरण व्यवस्थापन, राष्ट्रिय निकुञ्ज, वन्यजन्तु आरक्ष तथा सिमसार क्षेत्र, राष्ट्रिय वन नीति, कार्वन सेवा संघीय संसदको व्यवस्थापकीय अधिकार अन्तर्गत रहेको, सोही आधारमा संविधानको धारा ११० बमोजिम प्रस्तुत भएको ऐ. को धारा ११० बमोजिम पारित भई प्रचलनमा रहेको उक्त लगानी ऐन नेपालको संविधान र यसको कुनै पनि व्यवस्थासँग बाझिएको अवस्था छैन। एकपटक घोषित भैसकेको राष्ट्रिय निकुञ्ज आरक्ष वा संरक्षण क्षेत्र परित्याग वा स्वामित्वको हस्तान्तरण वा सिमाना हेरफेर नेपाल सरकारले नेपाल राजपत्रमा सूचना प्रकाशित गरी गर्न सक्ने व्यवस्था प्रचलनमा रहेको राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ३(२) मा नै उल्लेख छ।  उक्त संशोधित कानूनी व्यवस्थाका आधारमा पछि आयोजना सञ्चालन गर्न नेपाल सरकारले स्वीकृति दिँदा वा मध्यवर्ती क्षेत्रमा संघ, प्रदेश र स्थानिय तहले निर्माण गर्ने आयोजन सञ्चालन गर्दा वा पर्यापर्यटन (इको टुरिजम) लगायत अन्य उद्योग व्यवसाय गर्न दिदा प्रचलित कानून बमोजिम प्रारम्भिक वातावरणीय परीक्षण वा वातावरणीय प्रभाव मुल्यांकन गरिने नै हुँदा रिट निवेदकले भने जस्तो नभई ऐ. ऐनको उद्देश्य अनुरुप नै रहेको र रोजगारीको सृजना भई संविधानको धारा ३३ अनुरुप नागरिकको रोजगारीको हक केहि हदसम्म सुरक्षित नै हुनेछ। राष्ट्रिय निकुञ्ज तथा वन्यजन्तु संरक्षण ऐन, २०२९ मा संशोधनलाई थप गरिएको दफा ५(क) अति संवेदनशील क्षेत्र तोक्न सक्ने व्यवस्थाले त झनै ऐ. ऐनको उद्देश्य बमोजिम वन्यजन्तु र यसको बासस्थानको संरक्षण, शिकारमा नियन्त्रण र प्राकृतिक सौन्दर्यको दृष्टिकोणबाट विशेष महत्व राख्ने ठाउँहरुको संरक्षण, सम्बर्धन हुने प्रष्ट नै हुँदा रिट निवेदन खारेज गरी पाउँ भन्नेसमेत बेहोराको राष्ट्रिय प्रकृति संरक्षण कोष, केन्द्रीय कार्यालय, खुमलटार, ललितपुरको लिखित जवाफ।
११.	नेपालको संविधानको धारा ३०(३) मा “राष्ट्रको विकास सम्बन्धी कार्यमा वातावरण र विकासबीच समुचित सन्तुलनका लागि आवश्यक कानुनी व्यवस्था गर्न यस धाराले बाधा पुर्‍याएको मानिने छैन” प्रष्ट उल्लेख छ। राष्ट्रिय निकुञ्ज तथा वन्यजन्तु संरक्षण ऐन, २०२९ मा संशोधन भई थप गरिएको दफा ६(१क) उल्लेखित संवैधानिक व्यवस्थाको भावना अनुरुप नै रहेको छ।  साथै उल्लेखित संशोधित कानूनी व्यवस्थाले रिट निवेदकले भने जस्तो नेपाल राज्यले बाध्यात्मक रुपमा पालना गर्नुपर्ने कुनै पनि अन्तर्राष्ट्रिय महासन्धीको व्यवस्थाको उल्लंघन भएको अवस्थासमेत छैन भन्नेसमेत बेहोराको राष्ट्रिय प्रकृति संरक्षण कोष, केन्द्रीय कार्यालय, खुमलटार, ललितपुरको लिखित जवाफ। 
१२.	नेपालको संविधानको धारा ३४ को उपधारा (१) मा प्रत्येक नागरिकलाई स्वच्छ र स्वस्थ वातावरणमा बाँच्न पाउने हक हुनेछ भन्ने व्यवस्था रहेको छ। सोही धाराको उपधारा (३) मा राष्ट्रको विकास सम्बन्धी कार्यमा वातावरण र दिकास बीच समुचित सन्तुलनका लागि आवश्यक कानूनी व्यवस्था गर्न यस धाराले बाधा पुर्‍याएको मानिने छैन भन्ने व्यवस्था गरी वातावरण संरक्षणलाई अक्षुण्ण राखी विकासका लागि उपलब्ध प्राकृतिक स्रोत साधनको सन्तुलित उपयोग गर्न सकिने कुरालाई स्पष्ट गरेको छ। त्यसैगरी धारा ५१ को खण्ड (छ) मा राज्यको नीति अन्तर्गत प्राकृतिक साधन स्रोतको संरक्षण, सम्बर्धन र उपयोग सम्बन्धी नीतिमा राष्ट्रिय हित अनुकूल तथा अन्तरपुस्ता समन्यायको मान्यतालाई आत्मसात गर्दै देशमा उपलब्ध प्राकृतिक स्रोत साधनको संरक्षण, सम्बर्धन र वातावरण अनुकूल दिगो रूपमा उपयोग गर्ने लगायतका नीतिहरु उल्लेख रहेका छन्‌। वातावरण संरक्षण तथा वातावरण र विकासलाई संयोजन गरी दिगो विकासको लक्ष्य हासिल गर्ने सम्बन्धमा खानी तथा खनिज पदार्थ ऐन, २०४२ वातावरण संरक्षण ऐन, २०७६ र नियमावली, २०७७ राष्ट्रिय निकुञ्ज तथा वन्यजन्तु संरक्षण ऐन, २०१९ वन ऐन, २०७६ संकटापन्न वन्यजन्तु तथा वनस्पतिको अन्तर्राष्ट्रिय व्यापार नियन्त्रण ऐन, २०७३ लगायतका कानूनी व्यवस्था गर्नुको साथै नेपाल सरकारले वातावरण संरक्षण गर्ने कार्यलाई प्राथमिकतामा राखी संस्थागत प्रबन्धसमेत गरेको कुरालाई अनदेखा गरी दायर भएको रिट निवेदन जिकिर खारेजभागी छ, खारेज गरी पाउँ। 
लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ (यसपछि “लगानी सहजीकरण ऐन” भनिएको) को दफा ३ ले राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरेको दफा ५क. ले राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्रलाई अतिसंवेदनशील क्षेत्र भनी तोक्न सक्ने र दफा ६ को उपदफा (१क) मा दफा ५क. बमोजिम तोकिएको क्षेत्र बाहेक राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्र वा मध्यवर्ती क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकता प्राप्त आयोजना, लगानी बोर्डबाट स्वीकृत आयोजना वा राष्ट्रिय गौरवको आयोजना सञ्चालन गर्न नेपाल सरकारले तोकिए बमोजिम स्वीकृति दिन सक्ने व्यवस्था रहेको छ। त्यसैगरी मध्यवर्ती क्षेत्रमा सघं, प्रदेश र स्थानीय तहले निर्माण गर्ने आयोजना सञ्चालन भर्न सक्नेछ र सम्बन्धित निकायको स्वीकृति लिई पर्यापर्यटन (इको टुरिजम) लगायत अन्य उद्योग व्यवसाय सञ्चालन गर्न दिन सकिने व्यवस्था गरिएको छ। निवेदन जिकिरमा दावी लिए जस्तो उल्लिखित कानूनी व्यवस्थाले वन क्षेत्रको संरक्षणमा असर पुर्‍याउने नभई अतिसंवेदनशील क्षेत्र बाहेकको वन क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकता प्राप्त लगानी बोर्डबाट स्वीकृत र राष्ट्रिय गौरवका आयोजना सञ्चालन गर्न स्वीकति दिन सक्नेसम्मको कानूनी व्यवस्था हो। उक्त काननी व्यवस्था संविधानको के कुन धारासँग बाझिएको भन्ने निवेदन जिकिर आफै प्रष्ट देखिँदैन। साथै निवेदकले दावी गरेका अन्तराष्ट्रिय महासन्धीको व्यवस्थासँग नेपालको कानूनी व्यवस्था बाझियो भनी संविधानको धारा १३३ बमोजिम न्यायिक पुनरावलोकनको विषय पनि हुन सक्दैन। 
आर्थिक विकास र वातावरण संरक्षण बीचको अन्योन्याश्रित सम्बन्ध हुने र प्राकृतिक सम्पदाको उपयोग मुलुकको वातावरण तथा विकास सम्बन्धी कानूनको अधिनमा रही गर्न राज्य सार्वभौम हुने (रियो घोषणापत्र, १९९२ सिद्धान्त-२) हुँदा के कस्तो कानुन बनाउने वा भइरहेको कानूनमा के कस्तो संशोधन वा परिमार्जन गर्ने भन्ने विषय विधायिकी बुद्धिमता वा क्षेत्राधिकार (Exclusive Legislative Competence) को विषय हुने। विद्यासागर साहसमेत विरुद्ध शिक्षा तथा खेलकुद मन्त्रालय (नेकाप २०६६ अङ्क ६ निर्णय नं. ८१६३) भएको रिट निवेदनमा सम्मानित सर्वोच्च अदालतबाट कुन उद्देश्य प्राप्तिको लागि के कस्तो कानून बनाउने वा नबनाउने भन्ने विषय विधायिकाको एकलौटी क्षेत्राधिकार (Exclusive Jurisdiction) अर्न्तगत पर्ने र शक्तिपृथकीकरणको सिद्धान्तले विधायिकी दायरा (Legislative Domain) मा छाडेको यो विषयमा सामान्यतया राज्यका बाँकी दुई अङ्गले हस्तक्षेप गर्न मिल्दैन भन्नेसमेत सिद्धान्त प्रतिपादन भएकोले निवेदकले माग गरे बमोजिम आदेश जारी हुनु पर्ने होइन। 
समाजका के कस्तो ऐन किन चाहिन्छ भन्ने कुराको ज्ञाता अदालत होइन। संसद अर्थात विधायिका हो भन्ने मान्य सिद्धान्त स्थापित छ। ऐन अवैध घोषित गर्ने नगर्ने सम्बन्धमा अदालत सकभर Self-restrain मा रहनुपर्छ भन्ने सैद्धान्तिक व्याख्या गरिएको छ। सोही फैसलामा अमेरिकी सर्वोच्च अदालतले Ogden V. Saunders (१८२७) को मुद्दामा गरेको फेसलामा उदृत गरिएको छ। “The legislature must be considered innocent till it is proved guilty beyond reasonable deube. Hence all reasonable doubt of a statute of validity must be resolved in favor of a staturte and it should not be pronounced to be unconstitutional unless it is clearly proved to be so.” अत: उक्त प्रतिपादित सिद्धान्त समेतका आधारमा प्रस्तुत रिट निवेदन जिकिर खारेजभागी छ, खारेज गरी पाउँ भन्नेसमेत बेहोराको कानून, न्याय तथा संसदीय मामिला मन्त्रालयको लिखित जवाफ। 
१३.	नेपालको संविधानको धारा ३० को उपधारा (१) मा प्रत्येक नागरिकलाई स्वच्छ र स्वस्थ वातावरणमा बाँच्न पाउने हक हुनेछ भन्ने व्यवस्था रहेको छ भने उपधारा (३) मा राष्ट्रको विकास सम्बन्धी कार्यमा वातावरण र विकास बीच समुचित सन्तुलनका लागि आवश्यक कानूनी व्यवस्था गर्न यस धाराले बाधा पुर्‍याएको मानिने छैन भन्ने व्यवस्था गरिएबाट वातावरण संरक्षणको सवाललाई ध्यानमा राख्दै विकासका लागि उपलब्ध प्राकृतिक स्रोत साधनको सन्तुलित उपयोग गर्न सकिने कुरालाई स्पष्ट गरको छ। त्यसैगरी धारा ११ को खण्ड (छ) मा राज्यको नीति अन्तर्गत प्राकृतिक साधन स्रोतको संरक्षण, सम्बर्धन र उपयोग सम्बन्धी नीतिमा राष्ट्रिय हित अनुकूल तथा अन्तरपुस्ता समन्यायको मान्यतालाई आत्मसात गर्दै देशमा उपलब्ध प्राकृतिक स्रोत साधनको संरक्षण, सम्बर्धन र वातावरण अनुकूल दिगो रूपमा उपयोग गर्ने लगायतका नीतिहरु उल्लेख रहेका छन्‌ भने धारा ५२ मा नेपाललाई समृद्ध र समुन्नत बनाउने राज्यको दायित्व रहेको विषय उल्लेख गरिएको छ। समृद्ध र समुन्नत नेपालको निर्माणका लागि वातावरण संरक्षणको साथै विकासको गतिलाई द्रुतत्तर रुपमा अगाडि बढाउनुपर्ने र सोका लागि देशमा विभिन्न उद्योगधन्दा तथा कलकारखानाको स्थापना र विस्तार गर्नुपर्ने हुन्छ। वातावरण र विकास बीच सन्तुलन कायम गर्दै स्वदेशी तथा विदेशी लगानीकर्तालाई लगानीको लागि प्रोत्साहन गर्न प्रचलित कानून विकास मैत्री हुनु जरुरी हुन्छ।  
नेपालमा लगानी प्रबर्धन गर्ने कार्यलाई सहजीकरण गर्न केही नेपाल ऐनलाई संशोधन गर्न आवश्यक देखिएकोले “लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१” जनप्रतिनिधिमूलक संस्था संघीय संसदबाट जारी भएको हो। कुनै पछि लगानीकर्ताले आ आयोजना वा उद्योग धन्दामा लगानी गर्दा विद्यमान कानूनी व्यवस्था के छ? कानुनले क्रे कस्तो छुट सुविधा प्रदान गरेको छ र कति सहज वा असहज छ भन्ने सबै पक्षमा ध्यान दिएर मात्र लगानी गर्ने सोच राखेको हुन्छ। लगानीमैत्री वातावरणको निर्माण गरी औद्योगिक क्षेत्रको विकासलाई थप सहज बनाउन तत्कालका लागि अत्यावश्यक देखिएका विषय समावेश हुने गरी भूमि सम्बन्धी ऐन, २०२१ राष्ट्रिय निकुञ्ज तथा वन्यजन्तु संरक्षण ऐन, २०२९ विशेष आर्थिक क्षेत्र ऐन, २०७३ सार्वजनिक-निजी साझेदारी तथा लगानी ऐन, २०७५ विदेशी लगानी तथा प्रविधि हस्तान्तरण ऐन, २०७५ वन ऐन, २०७६ तथा औद्योगिक व्यवसाय ऐन, २०७६ समेतमा समय सापेक्ष रुपमा संशोधन गरिएको हो। आवश्यकता र औचित्यका आधारमा सार्वभौम संसदबाट निर्माण भई लागु भएका कानूनलाई अन्यथा भन्न मिल्ने होइन। 
राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ५क. मा “नेपाल सरकारले आवश्यक ठानेमा राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्रलाई नेपाल राजपत्रमा सुचना प्रकाशन गरी अति संवेदनशील क्षेत्र भनी तोक्न सक्नेछ” तथा दफा ६ को उपदफा (१क.) मा “दफा ५क. बमोजिम तोकिएको क्षेत्र बाहेक राष्ट्रिय निकुञ्ज, आरक्ष वा संरक्षण क्षेत्र भित्रको कुनै क्षेत्र वा मध्यवर्ती क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकता प्राप्त आयोजना, लगानी बोर्डबाट स्वीकृत आयोजना वा राष्ट्रिय गौरवको आयोजना सञ्चालन गर्न नेपाल सरकारले तोकिए बमोजिम स्वीकृति दिन सक्नेछ। मध्यवर्ती क्षेत्रमा संघ, प्रदेश र स्थानीय तहले निर्माण गर्ने आयोजना सञ्चालन गर्न सक्नेछ र सम्बन्धित निकायको स्वीकृति लिई पर्यापर्यटन (इको टुरिजम) लगायत अन्य उद्योग व्यवसाय सञ्चालन गर्न दिन सकिनेछ” भन्ने कानुनी व्यवस्था गरिएबाट राज्यले वातावरण संरक्षणको कार्यलाई अक्षुण्ण राख्दै देशको पूर्वाधार विकास एवं औद्योगिक विकासको कार्यलाई सँगसँगै अगाडि लैजाने उद्देश्य राखेको प्रष्ट देखिन्छ। उक्त व्यवस्था बमोजिम उद्योग व्यवसाय सञ्चालन गर्न दिदा नेपालको संविधान तथा विभिन्न सन्धी सम्झौता अन्तर्गत सिर्जित दायित्वको पूर्ण परिपालना हुने गरी नै दिइन्छ। मुलुकमा के कस्तो कानून बनाउने वा भइरहेको कानूनमा के कस्तो संशोधन, सुधार वा परिमार्जन गर्ने भन्ने विषय विधायिकी बुद्धिमता एवं एकलौटी विधायिकी सक्षमता (Legislative Wisdom or Exclusive Legislative Competence) को विषय हो। सम्मानित सर्वोच्च अदालतबाट निवेदक अधिवक्ता धनन्जय खनाल विरुद्ध प्रधानमन्त्री तथा मन्त्रिपरिषदको कार्यालय, सिंहदरबारसमेत भएको मुद्दा (ने.का.प. २०६३ अंक ७ नि.नं. ७७२७) मा संसदले बनाएको ऐन हतपत्ति र हल्कासँग अवैध घोषित गरिदैन। समाजमा के कस्तो ऐन चाहिन्छ भन्ने कुराको ज्ञाता अदालत होइन। संसद अर्थात विधायिका हो भन्ने सिद्धान्त स्थापित छ। ऐनलाई अमान्य घोषित गर्ने नगर्ने सम्बन्धमा अदालतले सकभर आत्मसंयम (self-restraint) अपनाउनु पर्छ भन्ने सैद्धान्तिक व्याख्यासमेत गरिएको छ। अत: उक्त प्रतिपादित सिद्धान्त समेतका आधारमा उक्त कानूनी व्यवस्थाहरु बदर घोषित हुनुपर्ने वा नेपाल सरकारको नाममा कुनै आदेश जारी हुनु पर्ने नदेखिँदा प्रस्तुत रिट निवेदन जिकिर खारेजभागी छ भन्नेसमेत बेहोराको नेपाल सरकार, प्रधानमन्त्री तथा मन्त्रिपरिषदको कार्यालयको लिखित जवाफ। 
१४.	निवेदन जिकिरमा दावी लिए जस्तो लगानी राष्ट्रिय निकुञ्ज तथा वन्यजन्तु संरक्षण ऐन, २०२९ ऐनमा संशोधनद्वारा थप गरिएका कानून व्यवस्थाले वन क्षेत्रको संरक्षणमा असर पुर्‍याउने नभई अतिसंवदेशील क्षेत्र बाहेका वन क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकता प्राप्त, लगानी बोर्डबाट स्वीकृत र राष्ट्रिय गौरवका आयोजना सञ्चालन गर्न स्वीकृत दिन सक्नेसम्मको कानूनी व्यवस्था हो। उक्त कानूनी व्यवस्था संविधानको के कुन धारासँग बाझिएको भन्ने निवेदन जिकिर आफै प्रष्ट देखिँदैन। साथै निवेदकले दावी गरेका अन्तराष्ट्रिय महासन्धीको व्यवस्थासँग नेपाल कानूनीको व्यवस्था बाझियो भनी संविधानको धारा १३३ बमोजिम न्यायिक पुनरावलोकनको विषय पनि हुन सक्दैन। आर्थिक विकास र वातावरण संरक्षण बीचको अन्योन्याश्रित सम्बन्ध हुने र प्राकृतिक सम्पदाको उपयोग मुलुकको वातावरण तथा विकास सम्बन्धी कानूनको अधिनमा रही गर्न राज्य सार्वभौम हुने (रियो घोषणा पत्र, १९९२ सिद्धान्त-२) हुँदा के कस्तो नयाँ कानून बनाउने वा भइरहेको कानूनमा के कस्तो संशोधन वा परिमार्जन गर्ने भन्ने विषय विधायिकी बुद्धिमता वा क्षेत्राधिकार (Exclusive Legislative Competence) को विषय हुने। विद्यासागर साहसमेत विरुद्ध शिक्षा तथा खेलकुद मन्त्रालय (ने.का.प. २०६६ अंक ६ निर्णय नं. ८१६३) भएको रिट निवेदनमा सम्मानित सर्वोच्च अदालतबाट कुन उद्देश्य प्राप्तिको लागि के कस्तो कानून बनाउने वा नबनाउने भन्ने विषय विधायिकाको एकलौटी क्षेत्राधिकार (Exclusive Jurisdiction) अर्न्तगत पर्ने र शक्तिपृथकीकरणको सिद्धान्तले विधायिकी दायरा (Legislative Domain) मा छाडेको यो विषयमा सामान्यतया राज्यका बाँकी दुई अङ्गले हस्तक्षेप गर्न मिल्दैन भन्नेसमेत सिद्धान्त प्रतिपादन भएकोले निवेदकले माग गरेबमोजिम आदेश जारी हुनु पर्ने होइन भन्नेसमेत बेहोराको नेपाल सरकार, वन तथा वातावरण मन्त्रालयको लिखित जवाफ।
१५.	राष्ट्रिय निकुञ्जको परिभाषामा रहेको उपयोग शब्दले मूलत: वन्यजन्तु, वनस्पति र भु-दृश्यको संरक्षण र व्यवस्थापनबाट प्राप्त हुने लाभको उपयोग नै बुझाउछ। वन्यजन्तु आरक्षमा वन्यजन्तु सम्पदा र तिनको बासस्थानको संरक्षण र व्यवस्थापनको विषय मात्र भएकाले यस भित्र कम भन्दा कम मानवीय क्रियाकलापको अपेक्षा गरिएको देखिन्छ। संरक्षण क्षेत्र र मध्यवर्ती क्षेत्रमा सन्तुलित उपयोगको विषयलाई बढी महत्व दिइएको देखिन्छ। तसर्थ राष्ट्रिय निकुञ्ज, आरक्ष, संरक्षण क्षेत्र र मध्यवर्ती क्षेत्रमा विकास र वातावरण बीचको सन्तुलनको कुरा गर्दा सबैमा एकै ढंगले हेर्न सकिदैन। निकुञ्ज, आरक्षमा संरक्षण र प्रकृतिमा आधारित उपयोगको महत्व बढी देखिन्छ भने संरक्षण क्षेत्रमा संरक्षणका अतिरिक्त प्राकृतिक स्रोतको सन्तुलित उपयोगको महत्व बढी देखिन्छ। मध्यवर्ती क्षेत्रमा वन क्षेत्र, बसोबास, सार्वजनिक ऐलानी पर्ति र निजी जग्गाजमिन र बसोबास समेतको भूभाग समेटिने हुँदा यसलाई निकुञ्ज, आरक्ष वा संरक्षण क्षेत्र जस्तो अलग्गै सरकारद्वारा नियन्त्रित वा संरक्षित एकीकृत भूभागका रुपमा लिन सकिदैन। मध्यवर्ती क्षेत्र स्थानीय समुदायको नेतृत्वमा र जनताको सहुलियतका लागिसमेत घोषणा गरिएको हुँदा संरक्षणका अतिरिक्त मानवीय क्रियाकलाप, भौतिक पूर्वाधारको विकास र प्राकृतिक स्रोतको दिगो उपयोगलाई समेत महत्व दिइन्छ। रिट निवेदनमा जिकिर गरिए जस्तो अन्तरराष्ट्रिय महत्वका रामसार साइटहरु, युनेस्को विश्व सम्पदा सूचीमा परेका राष्ट्रिय निकुञ्जहरु अति संवेदनशील क्षेत्रमै पर्ने देखिँदा त्यस्ता क्षेत्रहरुमा भौतिक पूर्वाधारका संरचना निर्माण नै भइहाल्छन्‌ भन्ने अनुमान पनि गर्न सकिँदैन। त्यस्तै तराईका सुविधा प्राप्त क्षेत्रमा भएका सरक्षित क्षेत्र र विकास पूर्वाधारको पहुँच नपुगेका उच्च पहाडी तथा हिमाली भेगका संरक्षित क्षेत्रमा विकास र वातावरण सन्तुलनको एउटै मानक बनाई जनताका जीवनसँग जोडिएका आधारभूत सुविधाबाट उच्च पहाडी तथा हिमाली भेगका संरक्षित क्षेत्र वरपरका जनतालाई बञ्चित गराउनसमेत उपयुक्त देखिदैन। सोही आधारमा राष्ट्रिय निकुञ्ज तथा वन्यजन्तु संरक्षण ऐन, २०२९ को प्रस्तुत संशोधनमा संरक्षणका दृष्टिले अतिसंवेदनशील क्षेत्र तोकी अन्यत्र क्षेत्र उपलब्ध भएमा मात्र भौतिक पूर्वाधारका संरचना बनाउन सक्ने व्यवस्था गरिएको हो। तसर्थ प्रस्तुत रिट निवेदन खारेज गरी पाउँ भन्नेसमेत बेहोराको राष्ट्रिय निकुञ्ज तथा वन्यजन्तु संरक्षण विभाग, बबरमहल, काठमाडौंको लिखित जवाफ।
यस अदालतको आदेश
१६.	नियमबमोजिम पेशी सूचीमा चढी अन्तरिम आदेश छलफलको निम्ति पेश भएको प्रस्तुत निवेदनमा सबै प्रत्यर्थीको लिखित जवाफ प्राप्त भइसकेकोले र विषयवस्तुको गम्भीरता र संवेदनशीलताले गर्दा शीघ्र निरूपण गर्नुपर्ने प्रकृतिको हुँदा अन्तिम सुनुवाई गर्न उपयुक्त हुने पनि निवेदक र प्रत्यर्थी कानून व्यावसायीले इजलाससमक्ष अनुरोध गर्नुभएको र सो कुरामा सरोकारवालाकोर रूपमा उपस्थित इपान पनि सहमत रहेको हुँदा प्रस्तुत निवेदन उपर पूर्ण सुनुवाई गर्ने गरी मिसिल कागजातको अध्ययन गरी देहाय बमोजिमको बहस जिकिर पनि सुनियो।
१७.	निवेदकको तर्फबाट प्रस्तुत बहस जिकीर
वरिष्ठ अधिवक्ता श्री प्रकाशमणी शर्मा
राष्ट्रिय निकुञ्ज, आरक्ष र संरक्षण क्षेत्रहरू स्वभावतः अति संवेदनशील क्षेत्र हुन्छ।र यी क्षेत्रहरूको समग्र अखण्डता कायम राख्नु राज्यको दायित्व हो। विवादित कानूनी व्यवस्थाले यी क्षेत्रहरूको केही भागलाई मात्र अतिसंवेदनशील तोक्न सकिने र बाँकी भागमा विकास आयोजना सञ्चालन गर्न सकिने व्यवस्था गरेर संरक्षित क्षेत्रको अखण्डतालाई नै खण्डित गरेको छ। संरक्षित क्षेत्रको कुनै भाग अतिसंवेदनशील हुने र कुनै भाग नहुने भन्ने हुँदैन। यसको  सम्पूर्ण क्षेत्र नै अतिसंवेदनशील हुन्छ। यस्ता क्षेत्रहरूमा विकासको नाममा निजी क्षेत्रलाई प्रवेश दिने गरी कानून संशोधन गर्नु संविधान र अन्तर्राष्ट्रिय कानून विपरीत छ। यहाँ रक्षक नै भक्षक भएको छ। संरक्षित क्षेत्रमा निश्चित प्रकृतिका विकासको कार्य गर्न कानूनले  पहिले नै अनुमति दिएको छ। त्यसको लागि निकुञ्ज ऐनको संशोधन आवश्यक नै छैन।  तर लगानी सहजीकरण ऐनले गरेको संशोधनले ठूला र वृहत आयोजनाहरू  संरक्षित भूभागको  मूल क्षेत्रमा जान अनुमति दिएको छ। देशको २३% संरक्षित क्षेत्र मध्ये ८.१% मा मात्र विकासको कार्य गर्न अनुमति दिइएको छैन। वन तथा वन्यजन्तु विभागको वेबसाइटमा राखिएको राष्ट्रिय निकुञ्ज कार्ययोजनाले १६ वटा चुनौती र खतरा उल्लेख गरेको छ जसमा क्षेत्र विखण्डन र ह्रास मुख्य चुनौतीको रूपमा उल्लेख छ। संरक्षित क्षेत्रहरूलाई दाह्रा, नङ्ग्रा र बङ्गारा झारिएको बाघ जस्तो बनाइएको छ। अन्तर्राष्ट्रिय प्रकृति संरक्षण संघले चिन्ता व्यक्त गर्दै पत्र पनि सम्प्रेषण गरेको छ। संरक्षण क्षेत्रको विनासबाट उत्पादित जलविद्युतलाई स्वच्छ उर्जा मान्न मिल्दैन। त्यसैले संरक्षित क्षेत्रलाई असर पुर्‍याउने ड्यामहरू डिस्म्यान्टल गरिएका प्रसस्त उदाहरणहरू छन्। संरक्षित क्षेत्रको अखण्डता कायम राख्न नसकिए जैविक विविधता र पर्यावरणीय प्रणालीमा अपूरणीय क्षति पुग्ने भन्दै निवेदकको मागबमोजिम आदेश जारी हुनुपर्छ भनी बहस गर्नुभयो। उहाँले आफ्नो बहसका क्रममा विश्वका विभिन्न मुलुकहरूको अभ्यास र अदालतबाट भएका सान्दर्भिक फैसलाहरू समेत उल्लेख गर्नुभयो। 
विद्वान वरिष्ठ अधिवक्ता श्री पदमबहादुर श्रेष्ठ
नेपालको संविधानको धारा ३० को उपधारा (३) ले विकास र वातावरण बीच सन्तुलन कायम गर्नुपर्ने व्यवस्था गरेको छ। विवादित कानूनी व्यवस्थाले विकासको नाममा संरक्षित क्षेत्रहरूमा अन्धाधुन्ध विनाशकारी आयोजनाहरू सञ्चालन गर्न बाटो खोलेको छ। संरक्षित क्षेत्रहरूमा विकास आयोजना सञ्चालन गर्दा वातावरणीय प्रभाव मूल्याङ्कन गर्ने, वातावरणीय सुरक्षाका उपायहरू अवलम्बन गर्ने र स्थानीय समुदायको सहभागिता सुनिश्चित गर्ने जस्ता कुनै पनि सुरक्षा मापदण्डहरू नराखी विकासको नाममा जथाभावी आयोजना सञ्चालन गर्न सकिने व्यवस्था गरिएको छ। यसले वातावरण र विकास बीचको सन्तुलनलाई भत्काएको हुँदा विवादित कानूनी व्यवस्था अमान्य र बदर हुनुपर्छ भनी बहस गर्नुभयो। उहाँले सर्वोच्च अदालतबाट प्रतिपादित विभिन्न नजिरहरूको पनि उल्लेख समेत गर्नुभयो।
विद्वान निवेदक अधिवक्ता श्री दिलराज खनाल 
नेपाल पक्ष भएका जैविक विविधता महासन्धि १९९२, विश्व सांस्कृतिक र प्राकृतिक सम्पदा संरक्षण महासन्धि १९७२ तथा रामसार महासन्धि १९७१ समेतले संरक्षित क्षेत्रहरूको पूर्ण संरक्षण गर्नुपर्ने दायित्व सिर्जना गरेका छन्। जैविक विविधता महासन्धिको धारा ८ ले संरक्षित क्षेत्रमा विकास आयोजना सञ्चालन गर्न नपाइने व्यवस्था गरेको छ। विश्व सम्पदा महासन्धिले विश्व सम्पदा सूचीमा रहेका क्षेत्रहरूको जस्ताको तस्तै संरक्षण गर्नुपर्ने व्यवस्था गरेको छ। रामसार महासन्धिले सिमसार क्षेत्रमा मानवीय हस्तक्षेप गर्न नपाइने व्यवस्था गरेको छ। विवादित कानूनी व्यवस्था यी महासन्धिहरूको प्रावधान विपरीत रहेको र नेपाल सन्धि ऐन, २०४७ को दफा ९ बमोजिम बदर हुनुपर्ने हुन्छ। मध्यवर्ती क्षेत्रसहित करिव २३ नेपालको भूभाग संरक्षण क्षेत्रभित्र पर्दछ। जसमध्ये करिव ६ % कोर संरक्षित क्षेत्र छ सो उपर निवेदनको मुख्य चासो र सरोकार रहेको छ। सो बाहेकको अन्य भूभागमा निश्चित प्रकृतिका विकासमा कामहरु भई नै रहेको छ। अब सम्पूर्ण क्षेत्रमा ठूला विकासका आयोजना सञ्चालन हुने भएपछि संरक्षित क्षेत्र र संरक्षित्र बाहेको क्षेत्रमा तात्विक अन्तर नै नहुने भयो। यसले संरक्षित क्षेत्रलाई लुतो आएको कुकुरजस्तो कुरूप बनाउँछ। यो संशोधित कानून ऐन निर्माण सामान्य प्रक्रिया अनुसरण गरेर बनेको समेत होइन। यो प्रतिनिधिसभामा वितरण गरेपछि एकैचोटि पारित भएको छ। संसदले आफै परिभाषित गर्नुपर्ने र मापदण्ड तोक्नुपर्ने  विषयहरू पनि कार्यपालिकालाई प्रत्यायोजन गर्ने  गरी बनाएको छ। सीमित व्यक्तिको हितको लागि सार्वजनिक जग्गा त प्रयोग गर्न दिन मिल्दैन भने संरक्षित क्षेत्र दिने कुराको कल्पनासम्म गर्न सकिंदैन। निवेदन मागदावी बमोजिम आदेश जारी हुनुपर्छ भनी बहस गर्नुभयो। यसका साथै उहाँले विश्वका विभिन्न मुलुकहरूले गरेका संरक्षण सम्बन्धी कानूनी व्यवस्था र अभ्यासहरूको उदाहरण दिँदै विवादित कानूनी व्यवस्था अन्तर्राष्ट्रिय मापदण्ड विपरीत रहेको तर्क गर्नुभयो।
विद्वान अधिवक्ता रूपा बस्नेत
संरक्षित क्षेत्रहरूको स्थापना गर्दा स्थानीय समुदायलाई विस्थापित छ। ती विस्थापित समुदायहरू आजसम्म पनि भूमिहीन सुकुम्बासीको रूपमा जीवन बिताइरहेका छन्। तर अब ती क्षेत्रहरूमा निजी लगानीकर्ताहरूलाई प्रवेश दिने गरी कानून संशोधन गरिनु विभेदपूर्ण र अन्यायपूर्ण छ। स्थानीय समुदायहरूको परम्परागत अधिकार र जीविकोपार्जनको अधिकारलाई बेवास्ता गरी निजी क्षेत्रलाई विशेष सुविधा दिने गरी कानून बनाउन मिल्दैन। वैश्विक जैविक विविधता प्रारूपले संरक्षित क्षेत्र स्थापना गर्दा स्थानीय समुदायको पूर्व सूचीत सहमति लिनुपर्ने व्यवस्था गरेको छ। विवादित कानूनी व्यवस्था यस मापदण्ड विपरीत रहेकोले उक्त व्यवस्था अमान्य र बदर हुनुपर्छ भनी बहस गर्नुभयो।  
विद्वान अधिवक्ता डा. श्री रवि शर्मा
सार्वजनिक न्यासको सिद्धान्तानुसार  अनुसार राज्य प्राकृतिक स्रोत साधनको संरक्षक मात्र हो, मालिक होइन। प्राकृतिक स्रोत साधनहरू वर्तमान र भावी पुस्ताको साझा सम्पत्ति हुन्। राज्यले यस्ता सम्पत्तिहरूलाई निजी क्षेत्रको नाफामूलक गतिविधिका लागि प्रयोग गर्न दिन मिल्दैन। संरक्षित क्षेत्रहरूमा राष्ट्रिय प्राथमिकता प्राप्त आयोजना र लगानी बोर्डबाट स्वीकृत आयोजनाको नाममा निजी क्षेत्रलाई प्रवेश दिने व्यवस्था सार्वजनिक न्यास सिद्धान्त विपरीत रहेको हुँदा अमान्य र बदर हुनुपर्ने भनी बहस गर्नुभयो। उहाँले अमेरिका र भारत लगायतका मुलुकहरूको सर्वोच्च अदालतले सार्वजनिक न्यास सिद्धान्तका सम्बन्धमा प्रतिपादन गरेका सिद्धान्तहरूको उल्लेख गर्दै नेपालको कानूनी व्यवस्था यी मान्यताहरू विपरीत रहेको भन्ने तर्क प्रस्तुत गर्नुभयो।
विद्वान अधिवक्ता श्री षटकोण श्रेष्ठ
प्रस्तुत विवादका सन्दर्भका कानूनी व्यवस्था राज्यका निर्देशक सिद्धान्त र नीतिहरू विपरीत रहेको छ। उहाँले संविधानको धारा ५१ को खण्ड (च) मा समावेशी र दिगो आर्थिक विकास गर्ने, वातावरण अनुकूल विकास गर्ने र विकास निर्माणमा स्थानीय जनसहभागिता अभिवृद्धि गर्ने नीति रहेको छ। त्यसैगरी खण्ड (छ) मा राष्ट्रिय हित अनुकूल प्राकृतिक स्रोत साधनको संरक्षण र दिगो उपयोग गर्ने, वातावरणीय सन्तुलन कायम राख्ने र पूर्व सावधानीको सिद्धान्त अवलम्बन गर्ने नीति रहेको बताउँदै विवादित कानूनी व्यवस्थाहरू संवैधानिक नीतिहरू विपरीत रहेको भनी बहस जिकिर प्रस्तुत गर्नुभयो। साथै उहाँले सर्वोच्च अदालतबाट संवैधानिक नीतिहरूको कार्यान्वयनका सम्बन्धमा प्रतिपादित विभिन्न नजिरहरूको उल्लेख गर्दै विवादित कानूनी व्यवस्था बदर हुनुपर्ने तर्क प्रस्तुत गर्नुभयो।
विद्वान अधिवक्ता श्री संजय अधिकारी
एउटा विशेष ऐनमा गरिएको व्यवस्था विपरीत हुने गरी अर्को विशेष ऐन बनाउन नमिल्ने भन्दै विवादित कानूनी व्यवस्था खारेज हुनुपर्छ। संरक्षित क्षेत्रहरूमा विदेशी लगानी प्रवेश गर्दा राष्ट्रिय सुरक्षामा समेत जोखिम उत्पन्न हुने र यस्ता क्षेत्रहरूको सूचना र विवरणहरू सुरक्षित राख्नुपर्ने दायित्व राज्यको रहेको हुँदा विवादित दफा प्रारम्भदेखि नै अमान्य र बदर घोषित हुनुपर्ने कुरा उल्लेख गर्नुभयो। साथै उहाँले पर्यावरणीय संरक्षणमा न्यायपालिकाले गरेको योगदान र भूमिकाको चर्चा समेत गर्नुभयो। 
विद्वान अधिवक्ता श्री सुगम पुडासैनी
प्रस्तुत विवादका सन्दर्भमा विवादित कानूनी व्यवस्था कपटपूर्ण विधायनको रूपमा रहेको छ। राष्ट्रिय निकुञ्ज तथा वन्यजन्तु संरक्षण ऐनमा सिधै संशोधन गर्न नमिल्ने देखेर लगानी ऐनको माध्यमबाट छिद्र खोज्ने प्रयास गरिएको छ। जुन काम प्रत्यक्ष रूपमा गर्न मिल्दैन, त्यो अप्रत्यक्ष रूपमा पनि गर्न मिल्दैन। यस्तो गरिनु कपटपूर्ण विधायन मानिनुपर्छ। संघीय संसदको विधायिकी बुद्धिमत्ताका संवैधानिक सीमाहरू हुने र संविधान विपरीत कानून बनाउने अधिकार संसदलाई छैन भनी बहस गर्नुभयो।
विद्वान अधिवक्ता श्री निर्मला भट्ट
विवादित कानूनी व्यवस्थाले संरक्षित क्षेत्रहरूमा राष्ट्रिय सुरक्षामा समेत जोखिम निम्त्याउँछ। नेपालका धेरैजसो राष्ट्रिय निकुञ्ज, आरक्ष र संरक्षण क्षेत्रहरू छिमेकी मुलुकहरूसँगको सीमानामा जोडिएका छन् र यी क्षेत्रहरूमा वन्यजन्तुहरू सीमा वारपार गर्ने गर्दछन्। त्यसैले यी क्षेत्रहरूमा नेपाली सेना र सुरक्षा निकायहरूको विशेष सुरक्षा प्रबन्ध गरिएको हुन्छ। तर विवादित कानूनी व्यवस्थाले यी क्षेत्रहरूमा विकास आयोजनाको नाममा निजी क्षेत्रको प्रवेशलाई खुला गर्दा राष्ट्रिय सुरक्षामा जोखिम उत्पन्न हुने भएकाले यो संविधानको विपरीत रहेको जिकिर गर्नुभयो। साथै संरक्षित वन्यजन्तुको चोरी शिकारी र तस्करीको जोखिम बढ्ने भन्दै विभिन्न अन्तर्राष्ट्रिय अध्ययन र प्रतिवेदनहरूको उदाहरण प्रस्तुत गर्नुभयो।
१८.	निवेदकको तर्फबाट उपस्थित हुनुभएका विषयविज्ञ एवं अनुभव विज्ञहरूले इजलास समक्ष राख्नुभएको कुरा देहाय बमोजिम रहेको छ:
प्रकृति संरक्षण विज्ञ तिर्थ बहादुर श्रेष्ठ 
संरक्षित क्षेत्रहरूको स्थापना र सुरक्षाका लागि दशकौंदेखि सरकारी निकाय, सुरक्षा अंग र स्थानीय समुदायले अतुलनीय त्याग र समर्पण प्रदर्शित गरेका छन्। विशेषगरी, स्थानीय वासिन्दाहरूले आफ्ना पुर्खौली भूमि, घरबास र जीवनयापनको माध्यम त्यागेर यी क्षेत्रहरूको संरक्षणमा योगदान पुर्याएका छन्। अब आएर यही संरक्षित क्षेत्रमा विकास आयोजना निर्माण गर्ने नाममा नयाँ कानूनी व्यवस्था गर्नु ती समुदायको त्यागको अपमान मात्र होइन, हाम्रो संरक्षण प्रतिको प्रतिबद्धतामाथि नै प्रश्नचिन्ह खडा गर्ने काम हो। नेपालको प्राकृतिक सम्पदा संरक्षणमा अन्तर्राष्ट्रिय समुदाय र संस्थाहरूको उल्लेखनीय योगदान र लगानी रहेको छ। संयुक्त राष्ट्रसंघीय निकायहरू, अन्तर्राष्ट्रिय संरक्षण संस्थाहरू र दातृ निकायहरूले हाम्रो प्राकृतिक सम्पदाको संरक्षणमा ठूलो आर्थिक तथा प्राविधिक सहयोग प्रदान गरेका छन्। यदि हामीले यसरी संरक्षित क्षेत्रहरूलाई विकासको नाममा हस्तक्षेप गर्ने कानूनी व्यवस्था कायम राख्यौं भने यसले नेपालको अन्तर्राष्ट्रिय छवि र प्रतिष्ठामा अपूरणीय क्षति पुर्‍याउनेछ, जसले भविष्यमा संरक्षण क्षेत्रमा हुने अन्तर्राष्ट्रिय सहयोगमा समेत नकारात्मक प्रभाव पार्नेछ। हाम्रो जैविक विविधता, पारिस्थितिकीय प्रणाली र समग्र प्राकृतिक सम्पदाको संरक्षणको दायित्व हामी सबैको हो र यसको सुरक्षा गर्नु हाम्रो संवैधानिक र नैतिक कर्तव्य हो। प्रकृति संरक्षणको क्षेत्रमा राष्ट्रले अहिलेसम्म प्राप्त गरेका उपलब्धिहरू र भविष्यका पुस्ताको अधिकारलाई सुरक्षित गर्न र राष्ट्रको अस्मिताको चिरहरण हुन नदिन विवादित कानूनी व्यवस्थालाई खारेज गर्ने गरी आदेश जारी गरिदिनुहुन अनुरोध गर्दछु भनी आफ्नो भनाई राख्नुभयो।
राष्ट्रिय निकुञ्ज तथा वन्यजन्तु संरक्षण विभाग पूर्व महानिर्देशक गोपला प्रकाश भट्टराई
हाम्रा संरक्षित क्षेत्रहरू केवल भूगोलको एक खण्ड मात्र होइनन्, यी जैविक विविधताका अमूल्य भण्डार र अत्यन्त संवेदनशील पारिस्थितिकी प्रणालीहरू हुन्। यिनमा रहेका प्रत्येक जीव र वनस्पति एक जटिल र अन्तरनिर्भर प्रणालीको अभिन्न अंग हुन्। जसरी मानव समाजमा हामीलाई जीवनयापनका लागि विभिन्न प्रकारका स्थान र क्षेत्रहरू—बसोबास, भोजन, आराम, व्यक्तिगत सरसफाई, मनोरञ्जन—को आवश्यकता पर्छ, त्यसैगरी वन्यजन्तुहरूलाई पनि आफ्नो अस्तित्व कायम राख्न विविध प्रकारका क्षेत्रहरू अपरिहार्य छन्। मानिसभन्दा बढी अनुशासित र संवेदनशील वन्यजन्तुहरूले आहार, आराम, प्रजनन जस्ता अत्यावश्यक जैविक क्रियाकलापहरू निश्चित समयमा र निश्चित स्थानमा सम्पन्न गर्दछन। यी आवश्यकताहरू पूरा हुन नसकेमा तिनीहरूको वंश वृद्धि र अस्तित्व नै संकटमा पर्दछ। संरक्षित क्षेत्रहरू एकापसमा नजिक, आकारमा पर्याप्त विस्तृत र मानवीय हस्तक्षेपबाट मुक्त हुनु अत्यन्त आवश्यक छ। यसरी अविभाजित र स्वाभाविक अवस्थामा रहेका क्षेत्रहरूले मात्र वन्यजन्तु तथा वनस्पतिको वंश वृद्धि, प्राकृतिक आवागमन, जैविक प्रक्रियाहरू र पारिस्थितिकीय सन्तुलन कायम राख्न सक्छन्। संरक्षित क्षेत्रको खण्डीकरण वा विघटन भनेको यसको अतिसंवेदनशीलतालाई अन्त्य गर्नु हो। विकास आयोजनाका नाममा यस्ता क्षेत्रहरूमा गरिने हस्तक्षेपले वन्यजन्तुको आवागमन मार्ग अवरुद्ध गर्छ, प्राकृतिक बासस्थानलाई विभाजित गर्छ, र जनावरहरूको जीवनचक्रमा अपूरणीय अवरोध सिर्जना गर्छ। यस्ता हस्तक्षेपले भौतिक संरचनाहरू मात्र निर्माण गर्दैनन्, तिनले हजारौं वर्षदेखि विकसित भएका जटिल पारिस्थितिकीय प्रणालीहरूलाई अपरिवर्तनीय रूपमा विनाश गर्दछन्। संरक्षित क्षेत्रमा विकास आयोजना सञ्चालन गर्ने कानूनी व्यवस्था भनेको सरक्षित क्षेत्रको अवधारणा र अस्तित्वको अन्त्य गर्नु हो। यस्तो व्यवस्थाले छोटो समयमा केही मानवीय सुविधाहरू प्रदान गर्न सकला, तर दीर्घकालीन रूपमा यसले हाम्रो प्राकृतिक सम्पदा, जैविक विविधता र भावी पुस्ताको सुरक्षित भविष्यमा अपूरणीय क्षति पुर्याउनेछ भन्दै गम्भीर चासो र चिन्ता प्रकट गर्नुभयो। पावरपोइन्ट प्रेजेन्टेशन मार्फत आफ्ना भनाईलाई पुष्टि गर्दै उहाँले वैज्ञानिक तथ्याङ्क, अध्ययन प्रतिवेदन र जैविक विविधताको क्षयीकरणका हृदयविदारक तस्विरहरू प्रस्तुत गर्नुभयो। साथै इजलाससमक्ष देखाइएको पावरपोइन्टको हार्डकपी सहित संरक्षित क्षेत्रको महत्त्व र प्रकृतिको पुकार प्रतिविम्बित गर्ने दस्तावेजहरू उपलब्ध गराउनु भयो।
१९.	बाघ र घाँसे मैदान विज्ञ डा. झमक बहादुर कार्की
संरक्षण क्षेत्रको खण्डीकरणले वन्यजन्तुको मूल प्रवृत्ति र आवश्यकतामा अपरिहार्य बाधा उत्पन्न गर्दछ। विशेषगरी वाघ जस्ता क्षेत्राधिकार चाहने प्रजातिहरूलाई विस्तृत र अविभाजित क्षेत्र अत्यन्त आवश्यक छ। खण्डीकरणले यस्तो क्षेत्र घट्दा वाघको संख्या तीव्र गतिमा घट्न थाल्छ र अन्ततः लोकल एक्सटिन्सन हुन्छ। यस्तै, विश्वस्तरीय अध्ययनहरूले खण्डित क्षेत्रमा जीनिय प्रवाहमा अवरोध आउँछ, जसले अन्तरजातीय प्रजननमा बाधा पुग्छ। हामीले संख्या बढाउन पुनः खण्डीकरण नगरी र आवागमन मार्गहरू स्थापना गरी मात्र उपलब्धि हासिल गर्न सकेका हौं। घाँसे मैदानहरू प्राकृतिक रूपमा जलवायु र भौगोलिक अवस्थाको विशिष्ट संयोजनबाट निर्मित हुन्छन्। संरक्षित क्षेत्रहरूमा पाइने यस्ता मैदानहरू खण्डीकरणप्रति अत्यन्त संवेदनशील छन्। मेरो वर्षौको अध्ययन र अनुभवले देखाएको छ कि खण्डीकरणले पानीको प्राकृतिक बहावमा परिवर्तन ल्याउँछ, जसले मैदानको वनस्पति संरचनामा परिवर्तन गर्छ। घाँसे प्रजातिहरूको विविधतामा तीव्र ह्रास ल्याउँछ, जसले वन्यजन्तुको खाद्य श्रृंखलामा नकरात्मक प्रभाव पार्छ। नेपालमा वन–जंगल घटाउनुपर्ने र बाघको संख्या १५० कायम गर्नुपर्ने जस्ता असामान्य र उट्पट्याङ अभिव्यक्तिहरू यदा कदा आउने गरेको पनि छ। यो हास्यास्पद तर्क हो र यसको कुनै वैज्ञानिक आधार छैन। अन्तर्राष्ट्रिय स्तरमा प्रकाशित शोधपत्रहरू र अध्ययनले खण्डीकरणले विशेषगरी शिकारी प्रजातिहरूको संख्यात्मक घनत्वमा गिरावट ल्याउँछ। तत्काल अधिकतम लाभ प्राप्तिको लालसामा "राष्ट्रिय गौरवको आयोजना" नामक हस्तक्षेपद्वारा यी क्षेत्रहरूको अखण्डता भङ्ग गर्नु हाँसलाई काटेर सबै अण्डा एकैपटक निकाल्न खोज्नु सरह विवेकहीन र अपरिपक्व निर्णय हुन्छ। संरक्षित क्षेत्रको प्राकृतिक अखण्डता भङ्ग गर्ने कानूनी व्यवस्था भनेको हामीले दशकौंदेखि अपनाएको वैज्ञानिक संरक्षण अवधारणामाथि प्रहार हो। विश्वलाई जैविक विविधताको संरक्षण गर्न सिकाउने हाम्रो देशले आफ्नै वैज्ञानिक उपलब्धिलाई ध्वंस गर्ने निर्णय विवेकसम्मत हुन सक्दैन।
निकुञ्ज विभागका संस्थापक विश्वनाथ उप्रेती
नेपालमा निकुञ्ज र आरक्षहरूको स्थापना केवल कागजी निर्णय मात्र थिएन, यो एक संघर्षपूर्ण यात्रा थियो। दशकौंसम्म संरक्षणकर्मी, सरकार र स्थानीय समुदायले अथक परिश्रम गरी यी प्राकृतिक सम्पदाहरूको अस्तित्व सुनिश्चित गरेका छन्। विशेषगरी, स्थानीय समुदायहरूले आफ्नो मूल थलो, परम्परागत जीविकोपार्जनका स्रोतहरू र पुर्खौली भूमि परित्याग गरेर यी निकुञ्जहरूको सृजनामा अतुलनीय योगदान पुर्याएका छन्। यस ऐतिहासिक त्याग र समर्पणको परिणामस्वरूप हामीले विश्वस्तरीय जैविक विविधताको भण्डार निर्माण गर्न सफल भएका छौं। अब विकास आयोजनाका नाममा यी निकुञ्जहरूलाई निजी क्षेत्रको हातमा सुम्पने कानूनी व्यवस्थाले इतिहासप्रति अक्षम्य अन्याय हुनेछ। जुन समुदायका पुर्खाहरूले आफ्नो भूमि वन्यजन्तुको संरक्षणका लागि समर्पित गरे ती नै समुदायका सन्ततिहरूलाई निजी क्षेत्रको मुनाफाका लागि अपहेलित गरिनु इतिहासप्रतिको घोर अवमूल्यन हो। सुरूमा वनजङ्गको संरक्षण  भालुभुत्ते भनिने संस्थाले गर्दथ्यो। नेपाली सेनाबाट संरक्षण पछि हुन थालेको हो।  निकुन्जवाट बाहिर लैजान पाइने भनेको बन, वन्यजन्तु, प्राकृतिक दृष्यको फोटो मात्र हो भने निकुञ्जमा छोड्न पाइने भनेको हाम्रो पाइलाको छाप मात्र हो।  यहाँका अन्य प्राकृतिक चिज बस्तु संकलन, उपयोग गर्न मिल्दैन। अदालतले यस्तो संवेदनशील विषयमा ध्यान दिन जरूरी छ भनी आफ्नो कुरा राख्नुभयो।
निकुञ्ज सूरक्षा गण पूर्वप्रमुख हिरा बहादुर कार्की
नेपालको संरक्षित क्षेत्रहरूको सुरक्षा व्यवस्था साधारण प्रशासनिक नियन्त्रणभन्दा कहीँ व्यापक र कठोर छ। दशकौंदेखि हामीले अत्यन्त कठोर नियमन र अनुशासन पालना गरी यी क्षेत्रहरूको अतिसंवेदनशीलता कायम राखेका छौं। स्थानीय वासिन्दाहरूलाई समेत निकुञ्ज र आरक्षमा स्वतन्त्र प्रवेश निषेध गरिएको छ, र अनधिकृत प्रवेशकर्तालाई कठोर कारबाही गरिँदै आएको छ। यस्तो कडा अनुशासन र संरक्षणको परिणामस्वरूप नै हामीले वन्यजन्तुको संख्यात्मक वृद्धि गर्न र जैविक विविधताको अद्वितीय भण्डार सुरक्षित राख्न सफल भएका छौं। नेपालका संरक्षित क्षेत्रहरू केवल जैविक विविधताका केन्द्र मात्र होइनन्, यी हाम्रो राष्ट्रिय अस्मिता र भौगोलिक अखण्डताका प्रतीक पनि हुन्। उत्तरदेखि दक्षिण र पूर्वदेखि पश्चिमसम्म फैलिएका यी क्षेत्रहरूले नेपालको सीमा सुरक्षामा अति महत्त्वपूर्ण भूमिका निर्वाह गरेका छन्। विशेषगरी, तराई क्षेत्रका निकुञ्जहरू र आरक्षहरूले अन्तर्राष्ट्रिय सीमा क्षेत्रमा एक अतिरिक्त सुरक्षा कवचको रूपमा कार्य गरेका छन्। यी क्षेत्रहरूमा निरन्तर सैनिक उपस्थिति र निगरानीका कारण अवैध गतिविधि र सीमा अतिक्रमण नियन्त्रित गर्न ठूलो मद्दत पुगेको छ। इतिहास साक्षी छ कि नेपालका संरक्षित क्षेत्रहरूको सुरक्षा र अखण्डता कायम राख्न सयौं सैनिक र सुरक्षाकर्मीहरूले आफ्नो अमूल्य जीवनको बलिदान दिएका छन्। शिकारी, तस्कर र अवैध घुसपैठिएसँगको मुठभेडमा वीरगति प्राप्त गरेका यी सुरक्षाकर्मीहरूको बलिदान खेर जानु हुन्न। हालसम्म १५० भन्दा बढी सुरक्षाकर्मीले आफ्नो जीवन उत्सर्ग गरेका छन् र दर्जनौं अङ्गभङ्ग वा अपाङ्ग बनेका छन्। निकुञ्च ऐनमा जुन कानूनी व्यवस्था थप गरेर संशोधन गरियो त्यसको निम्ति हामी निकुञ्जमा खटिएका सूरक्षा निकायसँग किञ्चित पनि छलफल गरिएको थिएन। अतः यी वीर सपूतको रगतले सिञ्चित यी पवित्र संरक्षित क्षेत्रलाई कुनै पनि वाणिज्यिक स्वार्थ वा क्षणिक विकासको भ्रममा अपमानित गर्नु हुँदैन। केवल एक पूर्व सैनिक अधिकारीको रूपमा मात्र होइन, एक देशभक्त नागरिकको हैसियतमा भन्न चाहन्छु कि निकुञ्ज र आरक्षहरूलाई विकास आयोजनाका लागि खुला गर्ने कानूनी व्यवस्था राष्ट्रिय हितविपरीत छ। यस्तो व्यवस्थाले केवल वन्यजन्तु र प्रकृतिको रक्षामा अवरोध सिर्जना मात्र गर्दैन परन्तु  सीमा सुरक्षा र राष्ट्रिय अस्मिताको संरक्षणमा समेत गम्भीर खतरा उत्पन्न गर्छ। यी संरक्षित क्षेत्र र यहाँका वन्यजन्तुको संरक्षणका लागि नेपालका सेनाका कैयौ सुरक्षाकर्मीले ज्यानको बलिदान दिएको र यसरी गरिएको योगदानको सम्मान र कदर हुनेगरी इन्साफ होस् भनी इजलाससमक्ष आफ्नो कुरा व्यक्त गर्नुभयो।
२०.	प्रत्यर्थीको तर्फबाट प्रस्तुत बहस जिकीर
विद्वान महान्यायाधिवक्ता श्री  रमेश बडाल
नेपाल सरकारले वातावरण संरक्षणमा उल्लेखनीय प्रगति गरेको तथ्य प्रस्तुत गर्दै सन् १९९२ मा २६% रहेको जङ्गल अहिले बढेर ४५% पुगेको अवस्था छ। नेपाल सरकारको नीति र तदारूपताले यस्तो सम्भव भएको हुँदा  सरकारको अभिभावकत्व र संरक्षकत्वमा शङ्का गर्ने ठाउँ नै छैन। वातावरणीय प्रभाव मूल्याङ्कन अनिवार्य गरिएकोले वातावरणमा प्रतिकूल असर पर्ने कार्य हुन नसक्ने स्पष्ट पार्नुभयो। अदालतले जलविद्युत नबनाउनु, रूख नकाट्नु, गिट्टी नबेच्नु भनेपछि विकास कसरी गर्ने? भएको प्राकृतिक स्रोत प्रयोग नगरी सरकारले कसरी विकासको कार्य अघि बढाउन सक्छ?  नेपालमा तुलनात्मक लाभको अधिकतम क्षमता जलविद्युत र पर्यटनमा रहेको छ। जलविद्युत उत्पादन पहाडी भेगमा गर्नुपर्ने हुन्छ जहाँ धेरैजसो संरक्षित क्षेत्र तोकिएका छन्। अरू ठाउँ आर्थिक र प्राविधिक दृष्टिले उपयुक्त छैनन्। यसलाई प्रतिबन्ध गर्दा राष्ट्रको आर्थिक सम्भाव्यता नै समाप्त हुने अवस्था आउँछ। अतः त्यो क्षेत्रमा विकास कार्य गर्न निषेध गरिनु हुँदैन।  निवेदकले चुनौति दिएको कानूनको निर्माण प्रक्रियामा वन मन्त्रालयले राष्ट्रिय निकुञ्जका महानिर्देशक सहित चार सदस्यीय कार्यदल गठन गरेको र उक्त कार्यदलले स्वीकृति दिएको थियो। पछि विधेयकमा पनि कार्यदल बनाएर प्रमाणीकरण गरिएको छ। ऐन पारित हुँदा संसदमा आवश्यक थपघट र संशोधन गरेर पारित भएको हो। उक्त ऐन संविधानसँग बाझिएको छैन, अन्तर्राष्ट्रिय महासन्धिसँग बाझिएको छैन र अधिकारक्षेत्र नाघेर बनेको छैन। के वन क्षेत्रको विकास रिट निवेदकको कारणबाट भएको हो? हुटिट्याउले आकाश थामेजस्तो तर्क उपयुक्त छैन। विश्वका विभिन्न मुलुकहरूसँग तुलना गर्दा ब्राजिलको संरक्षित क्षेत्र ३०.३% छ र त्यसपछि नेपालको मध्यवर्ती क्षेत्रसहित २३.६६% रहेको छ, जबकि अष्ट्रेलियाको २०.३६%, स्वीडेनको १५.०३%, संयुक्त राज्य अमेरिकाको १३.०३%, दक्षिण अफ्रिकाको ९.६२% र भारतको ७.५२% मात्र छ। यसरी तुलनात्मक रूपमा हेर्दा नेपालको अवस्था कमजोर छैन र राज्यको नीति उचित रहेको स्पष्ट छ। चुरे कच्चा पहाड भएकोले त्यहाँ जलविद्युत बन्न सक्दैन। जलविद्युत निर्माणको लागि अब संरक्षण क्षेत्रबाहेक अरू विकल्प नै छैन। तुलनात्मक लाभका क्षेत्र पर्यटन र जलविद्युत नै विकास गर्न नसकिने हो भने कसरी समग्र विकास सम्भव हुन्छ? प्रकृतिसँग सामञ्जस्यपूर्ण जीवनयापनको अवधारणा अवलम्बन गर्नुपर्छ। विकासको अधिकारको उल्लङ्घन हुने गरी  रिट जारी हुन नसक्ने भन्ने बहस  जिकिर प्रस्तुत गर्नुभयो।
विद्वान नायव महान्यायाधिवक्ता खेमराज ज्ञवाली
पहिले र अहिलेको संरक्षण अवस्था फरक रहेको छ। वन ऐन र वातावरण ऐन नयाँ आएको र सरकारको नीति त्यही अनुसार रहेको छ। राष्ट्रिय निकुञ्ज तथा वन्यजन्तु संरक्षण ऐनले यो विषयलाई समेट्न नसकेको अवस्था छ। संरक्षण क्षेत्रमा जनताको आर्थिक अधिकार रहेको र परम्परागत तवरमा सीमित हुँदा दिगो विकास लक्ष्यको उद्देश्य पूरा हुन सक्दैन। आजको युग प्रकृतिसँग सामञ्जस्यपूर्ण जीवनयापनको युग हो र बृहत सार्वजनिक हितको विरुद्ध रिट जारी गर्न नमिल्ने भनी बहस गर्नुभयो।
विद्वान सहन्यायाधिवक्ता श्री सूर्यराज दाहाल
लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ संसदको नियमित प्रक्रिया अनुसरण गरेर ल्याइएको हो।  संसदको आन्तरिक प्रक्रियालाई अदालतमा प्रश्न गर्न मिल्दैन।  यो रिट शंकाको आधारमा दायर भएको छ। ऐनका विषयवस्तुमा केही द्विविधा भएमा शङ्काको सुविधा विधायनलाई जाने हुन्छ। लगानी सहजीकरण सम्बन्धी केही नेपाल ऐनलाई संशोधन गर्ने ऐन अर्थतन्त्र सुदृढीकरणका लागि ल्याइएको कानून हो। हालसम्म कुनै पनि क्षेत्र अतिसंवेदनशील क्षेत्र घोषणा भएको छैन। यसो हुनसक्ला भन्ने अनुमानको आधारमा रिट दायर भएको छ। संसदले गरेको कार्यमा विश्वास गरिनुपर्छ र यसमा अदालतबाट हस्तक्षेप हुन नसक्ने हुँदा रिट खारेज हुनुपर्ने भनी बहस गर्नुभयो।
विद्वान सहन्यायाधिवक्ता कृष्णराज पन्त
प्रत्यर्थीतर्फबाट उपस्थित विद्वान सहन्यायाधिवक्ता श्री कृष्णराज पन्तले समतामूलक र दिगो विकासको सिद्धान्तलाई प्रबल रूपमा अगाडि सार्दै विकास र संरक्षणबीच सन्तुलन कायम गर्न नसकिए न त वर्तमान पुस्ताको आवश्यकता पूरा हुन्छ न भविष्य पुस्ताको दायित्व पूरा हुनसक्छ। राज्यको विकास नीतिलाई प्रतिबन्धात्मक तवरले व्याख्या गरी वातावरणीय अतिवादको बाटो लिँदा अल्पविकसित मुलुकको रूपमा रहेको नेपालको समग्र विकास प्रक्रियामा नै अवरोध सिर्जना हुने र सामाजिक-आर्थिक अधिकारहरूको कार्यान्वयनमा गम्भीर प्रभाव पर्छ।  संविधानले परिकल्पना गरेको समाजवाद उन्मुख अर्थतन्त्र निर्माणका लागि राज्यका स्रोत-साधनको समुचित उपयोग अपरिहार्य छ। अन्तर्राष्ट्रिय कानूनले पनि संरक्षण र विकासबीच उचित सन्तुलन कायम गर्न सकिने व्यवस्था गरेको छ। संवेदनशील क्षेत्रमा निश्चित मापदण्ड र प्रभावकारी प्रणालीको अधीनमा रही विकास निर्माण कार्य गर्न सकिने वातावरण सिर्जना गर्नु नै ऐनको मूल उद्देश्य हो। यो ऐन जारी भएर मात्र वातावरणमा हानि पुग्ने निश्चित छैन। जारी गरिने हरेक निर्देशिका र कार्यविधिमा वातावरण संरक्षणसम्बन्धी प्रावधानहरू अनिवार्य रूपमा समावेश गरिने व्यवस्था रहेको छ। निवेदकले औंल्याएका चिन्ताहरू अतिशयोक्तिपूर्ण र अनुमानमा आधारित छन्। अदालतले अतिसंवेदनशील मानिने कानूनी व्यवस्थाका बारेमा अनावश्यक हस्तक्षेप गर्न नमिल्ने र रिट खारेज हुनुपर्ने जिकिर प्रस्तुत गर्नुभयो।
विद्वान सहन्यायाधिवक्ता दीपशिखा मानकर्मी
मध्यवर्ती क्षेत्रसहितका सम्पूर्ण  जनतालाई विकास र समृद्धिको स्वाद चखाउने प्रमुख  जिम्मा नेपाल सरकारको नै हुन्छ।  Doctrine of Parens Patriae को सिद्धान्त अनुसार नै नेपाल  सरकारले आफ्नो अभिभावकत्व भूमिका पुरा गर्नुपर्ने हुन्छ।  नागरिकको सर्वोत्तम हित हुने गरी कार्य गर्न लगानी मैत्री वातावरण सिर्जना गर्नुपर्ने हुन्छ।  लगानी  सहजिकरण गर्नको निम्ति प्रचलित कानूनमा  संशोधन गर्न जरूरी देखेर नै नेपाल  सरकारले लगानी सहजिकरण गर्न केही नेपाल ऐनमा संशोधन गर्ने ऐन जारी गरी निकुञ्ज ऐनमा दफा ५क र ६(१क) थप गरिएको हो। संरक्षित क्षेत्रको व्यवस्थापन र नियमन प्रकृतिको संरक्षणसँगै आर्थिक विकासलाई पनि अगाडि बढाउने गरी गरिनुपर्छ। राज्यको दायित्व वर्तमान र भविष्यको आवश्यकतालाई सन्तुलित रूपमा व्यवस्थापन गर्नु हो, जसमा प्राकृतिक वातावरणको संरक्षण र दिगो विकासको अवधारणालाई एकीकृत गरिनुपर्छ। उल्लिखित ऐनले संरक्षित क्षेत्रको पूर्ण संरक्षण गर्दै सीमित र नियन्त्रित विकास कार्यलाई अनुमति दिएको हो। यसले वातावरणीय सन्तुलनलाई भङ्ग नगरी अत्यावश्यक विकास कार्यलाई सम्बोधन गर्न खोजेको छ। संविधानले परिकल्पना गरेको समृद्ध राष्ट्र निर्माणका लागि प्राकृतिक स्रोतको समुचित उपयोग अपरिहार्य छ। संरक्षण र विकासबीचको सन्तुलन कायम गर्न विश्वका धेरै मुलुकहरूले अपनाएको 'विवेकपूर्ण प्रयोग' को अवधारणा अनुरूप नै यो ऐन रहेको र सर्वोच्च अदालतबाट प्रतिपादित विभिन्न सिद्धान्तहरूसँग पनि यो नबाझिएको हुँदा असंवैधानिक घोषित गर्न नमिल्ने भनी  बहस प्रस्तुत गर्नुभयो।
विद्वान उपन्यायाधिवक्ता श्री अमित उप्रेती
ऐनको संवैधानिकता छ, छैन भन्ने मूलभूत प्रश्नमा केन्द्रित हुनुपर्ने आवश्यकता औल्याउनुभयो। सोह्रौं योजनाले हरित अर्थतन्त्रको अवधारणा अघि सारेको छ। सर्वदा एउटै दृष्टिकोण र पद्धतिबाट सोच्नुपर्ने आवश्यकता छ। छद्म कानूनसम्बन्धी सिद्धान्तले अधिकारक्षेत्र छ, छैन भन्ने हेर्छ, त्यसमा विधायिकी सक्षमता र विवेकलाई हेरिँदैन। संवेदनशील क्षेत्र जस्तो शब्दावली परिभाषित नभएको भन्ने आधारमा मात्र रिट जारी हुन नसक्ने जिकिर गर्नुभयो। असंवैधानिकता परीक्षण गर्दा कठोर आवश्यकताको सिद्धान्त र स्पष्ट त्रुटिको सिद्धान्त  पूरा नभई असंवैधानिक भन्न मिल्दैन। पर्यावरणीय विषयहरूमा  सर्वोच्च अदालतले प्रर्याप्त मात्रामा परमादेश र निर्देशनात्मक आदेश जारी गरी सकेको ती आदेशप्रति प्रत्यर्थी सचेत र कटिबद्धसमेत रहेको हुँदा प्रत्यर्थीका नाउँमा कुनै निर्देशनात्मक आदेशसमेत जारी गर्नुपर्ने आवश्यकता  छैन।  रिट निवेदन खारेज हुनुपर्छ भनी बहस  गर्नुभयो।
२१.	सरोकारवाला इपानको तर्फबाट देहाय बमोजिम रहेको छ:
वरिष्ठ अधिवक्ता डा. श्री दिनमणि पौडेल
राष्ट्रिय निकुञ्ज तथा वन्यजन्तु संरक्षण ऐनको दफा ३ ले नेपाल सरकारलाई संरक्षण क्षेत्र घोषणा गर्न सक्ने अधिकार दिएको र यसले संरक्षणको संवेदनशीलता र विकास कार्यलाई समानान्तर रूपमा अगाडि बढाउने ठाउँ दिएको छ। यही परिधिभित्र रहेर संशोधन ल्याइएको हो र यो राष्ट्रिय निकुञ्ज तथा वन्यजन्तु संरक्षण ऐनको प्रस्तावना विपरीत छैन। विकसित र विकासोन्मुख देशका आवश्यकता फरक हुने तथ्य प्रस्तुत गर्दै संरक्षित क्षेत्र घोषणा स्थिर प्रक्रिया नभई यो गतिशील प्रक्रिया हो, जसलाई नेपाल सरकारले घोषणा गरेपछि आवश्यकता अनुसार हेरफेर वा फिर्ता पनि लिन सक्छ। संविधानको धारा ३० को उपधारा (३) ले विकास कार्यलाई निषेध गरेको छैन। नीतिगत तहमा नै अवरोध सिर्जना गरिनु हुँदैन, बरु प्रत्येक आयोजनालाई वैयक्तिक मूल्याङ्कनका आधारमा हेरिनुपर्छ। यदि कुनै आयोजनाले वातावरणमा प्रतिकूल प्रभाव पार्छ भने त्यसलाई रोक्न कानूनी प्रावधान छँदैछ। जैविक विविधता महासन्धिले  सरकारको भूमिकालाई अनुमोदन गरेको छ र प्राकृतिक स्रोतको उपयोगका लागि राष्ट्रिय कानून बनाउन प्रतिबन्ध लगाएको छैन।  विकास र वातावरण संरक्षणलाई समानान्तर रूपमा अगाडि बढाउन सकिन्छ। जति माथिल्लो क्षेत्रमा जलविद्युत आयोजना निर्माण गर्दा उति नै सजिलो र कम लागतमा विद्युत उत्पादन गर्न सकिन्छ। प्रक्रियागत र सारभूत अधिकारक्षेत्र नाघ्ने आधार नभएकोले सम्पूर्ण आयोजनाहरूलाई एकमुष्ट रूपमा नरोकी आवश्यकता अनुसार वातावरणीय प्रभाव मूल्याङ्कनका आधारमा आयोजना विशेषलाई हेरेर मात्र निर्णय गर्न उपयुक्त हुने हुँदा रिट खारेज हुनुपर्ने भनी बहस प्रस्तुत गर्नुभयो।
.....................
२२.	प्रत्यर्थी नेपाल प्रकृति संरक्षण कोषको तर्फबाट भएको बहस देहाय बमोजिम रहेको छ:
विद्वान अधिवक्ता श्री ज्ञानेन्द्र बहादुर कुवँर
संरक्षण क्षेत्रभित्र विकास कार्य पूर्णतया निषिद्ध छैन। ओभरपास र अन्डरपास जस्ता व्यवस्था गरेर बाटो बनाउन सकिन्छ। Firelockouts जस्ता व्यवस्थापिय कार्य गर्न सकिन्छ। राष्ट्रिय निकुञ्ज तथा वन्यजन्तु संरक्षण ऐन, २०२९ अन्तर्गत नेपाल सरकारलाई संरक्षण क्षेत्र घोषणा, परित्याग, स्वामित्व हस्तान्तरण र सिमाना हेरफेर गर्ने अधिकार छ। स्वशासित संगठित संस्थाको रूपमा राष्ट्रिय प्रकृति संरक्षण कोषले तोकिएको अवधिसम्म संरक्षण क्षेत्रको व्यवस्थापन गर्ने गर्दछ तर ऐन निर्माण वा संशोधन गर्ने अधिकार राख्दैन। मुख्यतया वन्यजन्तु तथा प्राकृतिक सम्पदाको संरक्षण र सम्वर्द्धन गर्ने जिम्मेवारी पाएको जनाए। राष्ट्रिय प्रकृति संरक्षण कोष ऐन, २०३९ को दफा ९ मा वन्यजन्तु तथा अन्य प्राकृतिक सम्पदाको संरक्षण, सम्वर्द्धन गर्ने भनी कोषको काम र कर्तव्य तोकिएको भएपनि वृहत सार्वजनिक हितको विषय समावेश भएकोले निकुञ्ज ऐनको दफा ५'क' र दफा ६(१क) अमान्य र बदर हुनुपर्ने होइन। राष्ट्रिय प्रकृति संरक्षण कोषको हकमा रिट निवेदन खारेज गरिपाउँ भनी बहस गर्नुभयो।
२३.	.........................
२४.	प्रश्न
२५.	उपरोक्तानुसारको बहस जिकीर सुनि मिसिल कागजात र बहसनोट अध्ययन गरी हेर्दा देहायका प्रश्नहरू निरूपण गर्नुपर्ने देखिन आयो।
(१)	निवेदन मागदावीको विषय संविधानको धारा १३३ को उपधारा (१) अन्तर्गत संवैधानिक इजलासको अधिकारक्षेत्रभित्र पर्ने विषय हो वा होइन?
(२)	नेपालमा राष्ट्रिय निकुञ्ज तथा वन्यजन्तु संरक्षणको ऐतिहासिक र कानूनी विकासक्रम के कस्तो रहेको छ?
(३)	संरक्षित क्षेत्रको अखण्डता (Integrity of Protected Areas) सम्बन्धमा नेपालले के कस्तो  अन्तर्राष्ट्रिय कानूनी प्रतिबद्धता व्यक्त गरेको छ र सोले सिर्जना गरेका दायित्वहरू के के रहेका छन्?
(४)	निकुञ्ज एवं आरक्ष लगायतका संरक्षित क्षेत्रबाहिर जलविद्युत उत्पादन लगायतका विकास आयोजनाका लागि के कस्ता सम्भाव्यताहरू पहिचान भएका छन्? 
(५)	लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ द्वारा राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएका दफा ५क र दफा ६(१क) का व्यवस्थाहरूको अन्तरवस्तु के कस्तो रहेको छ?
(६)	लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ द्वारा राष्ट्रिय निकुञ्ज तथा वन्यजन्तु संरक्षण ऐन,२०२९ मा थप गरिएका दफा ५क र ६(१क) का व्यवस्थाहरू नेपालको संविधानको धारा ३० को व्यवस्थासँग बाझिएको छ वा छैन? निवेदन माग बमोजिमको आदेश जारी हुनुपर्ने हो वा होइन?
२६.	प्रस्तुत निवेदनमा विचारणीय प्रश्नहरूको न्यायिक निरूपण गर्नुपूर्व केही सारभूत विषयवस्तुहरू प्रारम्भमै स्पष्ट गर्नु मनासिव देखिन्छ। प्रत्यर्थीहरूको लिखित जवाफ, सम्बद्ध सरोकारवालाहरूको बहस जिकिर तथा दाखिल भएका  बहसनोटहरूको सूक्ष्म अध्ययन एवम् विश्लेषणबाट न्यायिक आत्मसंयमको परिधि, आयाम तथा प्रयोगका सम्बन्धमा विविध वैचारिक अवधारणा र दृष्टिकोणहरू प्रस्तुत भएको परिलक्षित हुन्छ। न्यायिक आत्मसंयमका सम्बन्धमा उठाइएका ती समग्र विषयहरू र वैचारिक वैविध्यलाई  दुई विशिष्ट र अन्तरसम्बन्धित आयामहरूमा वर्गीकृत गरी विवेचना गर्न उपयुक्त देखिन आयो। पहिलो,  प्रक्रियात्मक आत्मसंयम (Procedural Self-Restraint) हो जुन सामान्यतया न्यायिक प्रक्रियाको प्रारम्भिक चरणमा प्रर्दशन गरिन्छ जसमा न्यायपालिकाले विवादको विषयवस्तुको गुण-दोषमा प्रवेश नगरी प्रक्रियागत आधारमा मुद्दाको विषयवस्तु भित्र प्रवेश  गर्ने वा नगर्ने निर्णय गर्दछ।  अतः प्रक्रियात्मक आत्मसंयमलाई प्रवेशस्तरीय आत्मसंयम (Entry-Level Self Restraint) पनि भन्न सकिन्छ। यसमा क्षेत्राधिकार, विलम्ब, हकदैया, नीतिगत प्रश्नको सिद्धान्त, विवादको परिपक्वता (ripeness), न्यायिक उपचारको निष्प्रयोजनता (mootness) जस्ता तत्त्वहरूको विवेचना र विश्लेषण हुन्छ। दोस्रो, सारभूत आत्मसंयम (Substantive Self-Restraint) जसमा न्यायपालिकाले विवादको विषयमा प्रवेश गरिसकेपछि कानूनको संवैधानिकता वा वैधताबारे अन्तिम निर्णय गर्दा अपनाउने आत्मसंयम पर्दछ। अतः सारभूत आत्मसंयमलाई निर्णयस्तरीय आत्मसंयम (Decision-Level Self Restraint) पनि भन्न सकिन्छ। यस आयाम अन्तर्गत संवैधानिकताको अनुमान (presumption of constitutionality),  कानूनको व्याख्या गर्दा संविधान अनुकूल हुने गरी व्याख्या गर्ने (constitutional construction), संसदको विशेषज्ञताको सम्मान (respect for legislative wisdom, integrity, competence & patriotism), कानूनको कुनै भाग असंवैधानिक भए पनि सम्पूर्ण कानूनलाई बदर नगरी केवल असंवैधानिक भागलाई मात्र अमान्य घोषित गर्ने प्रयास (Severability) जस्ता माध्यमद्वारा कुनै कानूनको व्याख्यामा न्यायिक आत्मसंयम अपनाउने गरिन्छ। प्रक्रियात्मक आत्मसंयमको अत्यधिक प्रयोगले न्यायिक पलायनवाद निम्त्याउन सक्छ भने सारभूत आत्मसंयमको अत्यधिक प्रयोगले संवैधानिक मूल्य-मान्यताको विसर्जन गराउन सक्छ। तसर्थ, न्यायिक आत्मसंयम कायम गर्ने कुरा सन्तुलित, विवेकपूर्ण र न्यायोचित हुनुपर्ने देखिन्छ। प्रस्तुत विवादमा प्रत्यर्थी एवं सरोकारवाला इपानको तर्फबाट यस इजलासले अवलम्बन गर्नुपर्ने प्रक्रियागत तथा सारभूत न्यायिक आत्मसंयमका बारेमा पटक-पटक स्मरण गराइएको छ। यस इजलासले उक्त अभिव्यक्तिहरूलाई गम्भीरतापूर्वक  मनन गरेको छ। विशेषतः प्रत्यर्थीद्वारा उठाइएका केही प्रक्रियागत आत्मसंयमका प्रश्नहरू विवादको अन्तरवस्तु र सारतत्त्वसँग अविच्छिन्न रूपमा अन्तरसम्बन्धित रहेकोले त्यस्ता विषयहरूको निरूपण विवादको सारतत्त्वको विश्लेषणसँगै यथोचित स्थानमा विवेचना गर्न उपयुक्त देखियो। 
२७.	यहाँ लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ द्वारा राष्ट्रिय निकुञ्ज तथा वन्यजन्तु संरक्षण ऐन, २०२९ मा समावेश गरिएका दफा ५क र ६(१क) का व्यवस्थाहरूले व्यवस्थापिकाको स्वेच्छाचारिता र उच्छृङ्खलता प्रतिविम्वित गरेको र नेपालको संविधानको धारा ३० को उपधारा (३) समेतसँग बाझिएको भनी दावी प्रस्तुत भएको छ। उक्त निवेदनको सुनुवाई गर्ने संवैधानिक इजलासको क्षेत्राधिकारलाई लिएर प्रत्यर्थीको तर्फबाट कुनै प्रश्न उठाइएको भने पाइँदैन। तर सरोकारवालाको रूपमा प्रत्यर्थी सरह सहभागि रहेको इपानले प्रस्तुत निवेदनको सुनुवाई गर्ने संवैधानिक इजलासको अधिकारक्षेत्रलाई लिएर विभिन्न कोणबाट प्रश्न उठाएको पाइयो। सरोकारवाला इपानले मूलतः निवेदन मागदावीको विषय संविधानको धारा १३३ को उपधारा (१) अन्तर्गत न्यायिक पुनरावलोकनको क्षेत्रभित्र नपर्ने भनी उठान गरेको अवस्था छ। यहाँ न्यायिक पुनरावलोकनको अधिकारक्षेत्रभित्र नपर्ने भन्ने जिकीर मार्फत संवैधानिक इजलासको अधिकारक्षेत्रभित्र समेट्न नसकिने भनी प्रश्न उठाएको प्रतित हुन्छ। यहाँ विचारणीय कुरा के छ भने कुनै मागदावी संवैधानिक इजालसको क्षेत्राधिकारभित्र नपर्ने भन्ने जिकीर र न्यायिक पुनरावलोकनको क्षेत्राधिकार भित्र नपर्ने भन्ने जिकीर नितान्त दुई फरक अवधारणा हुन्। कुनै मागदावी संवैधानिक इजलासको क्षेत्राधिकारभित्र पर्ने विषय हो वा होइन भन्ने कुराको निरूपण निवेदकले कुन कानून अन्तर्गत विवाद लिएर उपस्थित भएको छ र सो कानून अन्तर्गत उक्त विषय उठान गर्न मिल्ने हो वा होइन भन्ने आधारमा गरिन्छ। तर कुनै मागदावी संविधानको धारा १३३ को उपधारा (१) अन्तर्गतको न्यायिक पुनरावलोकनको क्षेत्रभित्र पर्ने विषय हो वा होइन भन्ने प्रश्नको निरूपण मागदावी विषयको गहन र वस्तुनिष्ठ विश्लेषण मार्फत गर्नुपर्ने हुन्छ। यस सम्बन्धमा इपानको तर्फबाट प्रस्तुत हुन आएका तर्क र सिद्धान्तलाई तथ्य, कानून र संवैधानिक प्रश्नहरूको विवेचनाको क्रममा सम्बोधन हुने नै छ।
२८.	पहिलो प्रश्न
२९.	अब निवेदन मागदावीको विषय संविधानको धारा १३३ को उपधारा (१) अन्तर्गत संवैधानिक इजलासको अधिकारक्षेत्रभित्र पर्ने विषय हो वा होइन? भन्ने पहिलो प्रश्नतर्फ प्रवेश गर्दा, नेपालको संविधानको धारा १ को उपधारा (१) मा यो "संविधान नेपालको मूल कानून हो। यस संविधानसँग बाझिने कानून बाझिएको हदसम्म अमान्य हुनेछ" भन्ने उल्लेख छ जसलाई थप विस्तारित रूपमा धारा १३३ को उपधारा (१) मा व्यवस्था गरिएको पाइन्छ। नेपालको संविधानको धारा १३३ को उपधारा (१) ले संविधानद्वारा प्रदत्त मौलिक हक उपर अनुचित बन्देज लगाइएको वा कुनै कानून संविधानसँग बाझिएको अवस्थामा त्यस्तो कानूनलाई प्रारम्भदेखि नै वा निर्णय भएको मितिदेखि अमान्य र बदर घोषित गर्न सक्ने असाधारण अधिकार सर्वोच्च अदालतलाई प्रदान गरेको छ। नेपालको  संविधानको धारा १३७ को उपधारा (२) मा संविधानको धारा १३३ को उपधारा (१) सम्बन्धी कुनै कानून संविधानसँग बाझिएको छ वा छैन भन्ने विषयमा कारवाही र किनारा गर्ने अधिकार संवैधानिक इजलासलाई हुने भनी सुस्पष्ट व्यवस्था गरिएको छ। संविधान र कानूनबीचको यस्तो सामञ्जस्यताको परीक्षण गर्ने विशिष्ट अधिकारक्षेत्र संवैधानिक इजलासलाई रहेको र यो अधिकारक्षेत्र निःसन्देह रूपमा स्थापित भएको विषय हो। यो अधिकार बाध्यात्मक प्रकृतिको हुँदा यो सर्वोच्च अदालत संवैधानिक इजलासको कर्तव्यमुखी अधिकार हो भनी बुझ्नुपर्ने हुन्छ। यदि संविधानले नै कुनै कानून संविधानसँग बाझिएको छ वा छैन भनी परीक्षण गर्न सर्वोच्च अदालतको संवैधानिक इजलासलाई अनिवार्य र अपरिहार्य प्रकृतिको अधिकार तोकिदिएको छ भने त्यस्तो अधिकारलाई तर्क र व्याख्याद्वारा  ऐच्छिक वा स्वच्छिक बनाउन मिल्दैन। अतः कुनै कानून संविधानसँग बाझिएको भनी दावी लिइन्छ भने त्यस्तो निवेदन संवैधानिक इजलासको अधिकारक्षेत्रभित्र रहेको भनी स्वीकार गरी सुनुवाई गर्नुपर्ने नै हुन्छ।  
३०.	सर्वप्रथम, "कानून प्रष्ट रूपमा बाझिएको हुनुपर्ने, व्याख्याको आधारमा न्यायिक पुनरावलोकन हुन नसक्ने" भन्ने सरोकारवाला इपानको तर्फबाट प्रस्तुत भएको बहस जिकीरलाई हेर्दा संविधानको प्रावधानहरू तिनका शाब्दिक अर्थमा मात्र सीमित हुँदैनन्, तिनका भावना र मर्महरू न्यायिक व्याख्यामार्फत जीवन्त हुन्छन्। नेपालको संविधानको धारा १३३ को उपधारा (१) मा कानूनहरू संविधानसँग बाझिए नबाझिएको परीक्षण गर्ने अधिकार सर्वोच्च अदालतलाई सुम्पिदा न त संविधानले "प्रष्ट",  "स्पष्ट" जस्ता विशेषणद्वारा सीमित गरेको पाइन्छ न त यस किसिमका न्यूनतम मापदण्ड (threshold) पुरा भएमा मात्र न्यायिक पुनरावलोकनको अधिकार प्रयोग गर्न सकिने भन्ने कुरा कहिकतै स्थापित भएको नै छ। कानून प्रष्ट रूपमा बाझिएमा मात्रै न्यायिक पुनरावलोकन गर्नुपर्ने हुन्छ भन्ने तर्कले सर्वोच्च अदालतको भूमिकालाई संकीर्ण, सीमित, निस्क्रिय र निस्तेज बनाउँछ। यसले अमेरिकी सर्वोच्च अदालतद्वारा मार्बरी विरुद्ध म्याडिसनको विवादमा सिर्जना गरेको विधायिकी कानूनको न्यायिक पुनरावलोकनको सिद्धान्तको मूल मर्म जसलाई नेपालको संविधानले पनि संवैधानिक मान्यता प्रदान गर्दै अनवरत रूपमा अभ्यास हुँदै आएको छ, सो नै खण्डित गर्दछ । "प्रष्ट बाझिएको" भन्ने वाक्यांश आफैमा व्याख्यापरक र अपर्याप्त छ - के प्रष्ट छ, के छैन भन्ने निर्धारण गर्न पनि व्याख्याको नै आवश्यकता पर्दछ र कानूनको सूक्ष्म असंवैधानिकता पनि असंवैधानिक नै हुन्छ जुन न्यायिक व्याख्या बिना पहिचान हुन सक्दैन। यसर्थ "कानून प्रष्ट रूपमा बाझिएको हुनुपर्ने, व्याख्याको आधारमा न्यायिक पुनरावलोकन हुन नसक्ने" भन्ने तर्कले न्यायिक पुनरावलोकनको मूल सिद्धान्तसँग सामञ्जस्य राखेको नदेखिंदा प्रत्यर्थीको सो तर्कसँग सहमत हुन सकिएन। 
३१.	परिपक्वताको सिद्धान्त (doctrine of ripeness) को  मुख्य उद्देश्य अनुमानका आधारमा कानूनी विवादलाई अदालतमा प्रवेश गराउन नदिनु हो। तथापि यदि विवादित कानूण कार्यान्वयनमा आयो भने पर्यावरणीय क्षति, जैविक विविधतामा असर  र स्थानीय समुदायमा पर्ने प्रभाव अपरिवर्तनीय हुन सक्छ। एकपटक पर्यावरणीय संवेदनशीलता भएको क्षेत्रहरूमा जलविद्युत, सडक, औद्योगिक क्षेत्र वा अन्य भौतिक संरचना निर्माण भइसकेपछि सोबाट वन, वन्यजन्तु र पारिस्थितिक प्रणालीमा पर्ने असरहरू लामो समयसम्म रहिरहने र पूर्ववत् अवस्थामा फर्काउन कठिन मात्र होइन, कतिपय अवस्थामा असम्भव पनि हुन सक्छ। एकपटक विनाश भइसकेपछिको कानूनी उपचारले वातावरणीय पुनर्स्थापनाको ग्यारेन्टी गर्न सक्दैन। यदि मौलिक हकमा अनुचित बन्देज लगाउने गरी कानून बनेमा वा कानून कार्यान्वयन भएपछि अपरिवर्तनीय क्षति हुनसक्ने भएमा अदालतले त्यस्ता कानूनी व्यवस्थाको वैधता प्रारम्भिक रूपमा नै परीक्षण गर्नुपर्ने हुन्छ। यस्तो अवस्थामा अदालतले परिपक्वताको सिद्धान्तलाई अत्यन्तै कठोर रूपमा लागू गर्नु आवश्यक हुँदैन। जब कुनै कानून विधायिकाबाट पारित हुन्छ त्यसले विधायिकाको औपचारिक छलफल, बहस र संवैधानिक परीक्षण पार गरिसकेको हुन्छ। त्यो पूर्ण प्रक्रिया पार गरेर आएको हुन्छ। कानून पारित भइसकेपछि त्यसको न्यायिक परीक्षण परिपक्वताको प्रश्नमा अवरोध बन्न सक्दैन। यसर्थ, कानून बन्नु नै आफैंमा परिपक्वताको अवस्था मानिनुपर्छ र त्यस्तो कानूनको न्यायिक परीक्षण कार्यान्वयन अगावै वा कानून कार्यान्वयनको प्रारम्भिक चरणमै हुन आवश्यक देखिन्छ। परिपक्वताको सिद्धान्त बमोजिम अदालतले न्यायिक पुनरावलोकन गर्दा कानून कार्यान्वयनको प्रतिक्षा गर्नुपर्ने भनी प्रथ्यर्थीहरूबाट उठाइएको तर्क प्रस्तुत निवेदनको सन्दर्भमा सान्दर्भिक देखिएन।
३२.	अब निवेदकले के कस्ता कानूनी व्यवस्थालाई चुनौति दिएका रहेछन् भनी उल्लेख गर्न वाञ्छनीय हुन आयोः
३३.	लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ को दफा ३ को व्यवस्था निम्न बमोजिम रहेको पाइयोः
राष्ट्रिय निकुञ्ज तथा वन्यजन्तु संरक्षण ऐन, २०२९ मा संशोधनः राष्ट्रिय निकुञ्ज तथा वन्यजन्तु संरक्षण ऐन, २०२९ को -
(१) दफा ५ पछि देहायको दफा ५क. थपिएको छः-
"५क. अतिसंवेदनशील क्षेत्र तोक्न सक्नेः नेपाल सरकारले आवश्यक ठानेमा राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्रलाई नेपाल राजपत्रमा सूचना प्रकाशन गरी अतिसंवेदनशील क्षेत्र भनी तोक्न सक्नेछ।”
(२) दफा ६ को उपदफा (१) पछि देहायको उपदफा (१क) थपिएको छः-
“(१क) दफा ५क. बमोजिम तोकिएको क्षेत्र बाहेक राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्र वा मध्यवर्ती क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकताप्राप्त आयोजना, लगानी बोर्डबाट स्वीकृत आयोजना वा राष्ट्रिय गौरवको आयोजना सञ्चालन गर्न नेपाल सरकारले तोकिए बमोजिम स्वीकृति दिन सक्नेछ। मध्यवर्ती क्षेत्रमा संघ, प्रदेश र स्थानीय तहले निर्माण गर्ने आयोजना सञ्चालन गर्न सक्नेछ र सम्बन्धित निकायको स्वीकृति लिई पर्यापर्यटन (ईकोटुरिजम) लगायत अन्य उद्योग व्यवसाय सञ्चालन गर्न दिन सकिनेछ।
३४.	दोस्रो प्रश्न
यी कानूनी व्यवस्थाको गुण दोषमा प्रवेश गर्नु अघि नेपालमा राष्ट्रिय निकुञ्ज तथा वन्यजन्तु संरक्षणको ऐतिहासिक, कानूनी र न्यायिक विकासक्रम के कस्तो रहेको छ? भन्ने दोस्रो प्रश्नतर्फ सङ्क्षेपमा चर्चा गर्न मनासिब देखियो। नेपालमा प्राचीनकालदेखि नै धार्मिक, सांस्कृतिक र कानूनी रूपमा वातावरण संरक्षणको आधार रहेको र समयक्रममा यसको विकास हुँदै आएको देखिन्छ। प्राचीन कालमा धार्मिक र सांस्कृतिक मूल्य मान्यतामा आधारित संरक्षण प्रणाली रहेकोमा क्रमशः वैज्ञानिक र व्यवस्थित संरक्षण प्रणालीको विकास भएको पाइन्छ। नेपालमा प्राकृतिक संरक्षणको इतिहास अत्यन्त समृद्ध र गौरवशाली रहेको पाइन्छ। प्राचीनकालदेखि नै किरात र वैदिक संस्कृतिमा प्रकृतिको महत्त्वलाई उच्च स्थान दिइएको पाइन्छ।  "जंगल बचाउनु जीवन बचाउनु हो। प्रत्येक पात, फूल, फल, काठ र जडिबुटीमा जीवन छ, तिनीहरूको दुरुपयोग नगर्नू। साम्भोको जल (पानी) पवित्र छ, यसलाई बिगार्नु भनेको आफ्नै जीवन बिगार्नु हो।मुकुम्लुङ्ग (पृथ्वी), हाङ्साम (जल), सामसुहाङ (वायु), सम्भो (आकाश), ताब्लुहाङ्मा (अग्नि) - यी पाँच तत्व सन्तुलित भएमा मात्र संसार सुखी रहन्छ। हाम्रो पुर्खाले थेगिमहाङ्को आशीर्वादले वन जङ्गल, पशुपन्छी, नदीनाला सम्हालेर राखेको छ, हामीले पनि त्यसलाई बिगार्नु हुँदैन, सोही अनुरूप जीवनयापन गर्नु पर्छ भन्ने ज्ञान मुन्धुमहरूबाट पाउँन सकिन्छ।"  वैदिक उक्ति "माता भूमिः पुत्रोऽहं पृथिव्याः" ले पृथ्वीलाई माताको रूपमा सम्मान गर्ने र प्राकृतिक स्रोतहरूको दिगो उपयोगको महत्त्वलाई प्रकाश पारेको छ। पौराणिक ग्रन्थहरूमा वृक्षारोपणको महत्त्वलाई विशेष स्थान दिइएको छ। मत्स्य पुराणमा उल्लेखित "दशकूपसमा वापी दशवापीसमो हृदः। दशहृदसमः पुत्रो दशपुत्रसमो द्रुमः॥" अनुसार एउटा वृक्ष रोप्नु दश सन्तान भन्दा पुण्यदायी मानिनेको छ । वैदिक मन्त्रहरूमा  प्रकृतिका सबै तत्वहरूको शान्तिको कामना गरिएबाट नेपालको  सभ्यता र संस्कृति पर्यावरण-केन्द्रित (Ecocentric) रहेको प्रमाणित गर्दछन्। 
३५.	प्राचीन नेपालमा कानूनी व्यवस्थामार्फत पनि संरक्षणलाई प्राथमिकता दिइएको थियो। गोरखाका राजा राम शाहद्वारा स्थापित २६ थितिमध्ये तेह्रौं र चौधौं थितिले रुख काट्नेलाई कडा दण्डको व्यवस्था गरेको थियो । त्यस्तै, राजा सुरेन्द्र विरविक्रम शाहबाट जारी भएको शिलालेखमा जरायो मारे वा मर्न प्रयत्न गरे रु.२५० सजायको व्यवस्था उल्लेख गरिएको छ। त्यसैगरी, ससाना चारा मारेमा रु.५ र चराको फल चोर्न रु.२.५ जरिवाना  सजाय तोकिएको थियो। राणाकालमा गोदावरी-फुल्चोकीका रुखहरू काट्नेलाई कठोर दण्डको व्यवस्था गरिएको थियो, जसअनुसार अपराधीलाई काटिएको रुखकै ठुटोमा बाँध्ने प्रावधान रहेको थियो ।
३६.	नेपालमा राष्ट्रिय निकुञ्ज तथा वन्यजन्तु संरक्षणको ऐतिहासिक विकासक्रम राणाकालीन शिकार आरक्ष व्यवस्थाबाट सुरू भएर वैज्ञानिक संरक्षणतर्फ उन्मुख हुँदै आएको भन्ने देखिन्छ। राणा शासनकालमा वन्यजन्तु संरक्षण भन्दा शाही शिकार आरक्षलाई प्राथमिकता दिइएको थियो। इतिहासकारकार नेपालका पहिला राणा प्रधानमन्त्री जङ्गबहादुर राणा शिकार खेल्ने क्रममा रौतहटको पत्थरघट्टामा मृत्यु भएको कुरा उल्लेख छ। वि.स. 2004 मा काठमाडौंमा वन रक्षक तालिम केन्द्र स्थापना भएको थियो।  मिदेवलाल उपाध्याय विरुद्ध बुद्धिलाल गुवाजुको मुद्दामा प्रधान न्यायलयले तिनाउ खोलामा माछा मार्ने वल्छी थाप्दा बुद्धिलाल गुवाजुसमेतका ४ प्रतिवादीलाई ६ महिना कैद भएको पाइन्छ । त्यस्तै कृष्ण गोविन्द उप्रेती विरूद्ध चामे माझीको वन काट्यो भन्ने मुद्दामा प्रधानन्यायलयले वन क्षेत्र भित्र बनेको घरजग्गा हटाई वनजङ्गल कायम गरिदिनु भनी फैसला भएको पाइन्छ । अतः वन अतिक्रमण रोक्ने, जलचर वनचरको संरक्षण गर्न प्रधान न्यायालयको स्थापनाकालदेखि नै अदालतको अतुलनीय भूमिका रहेको भन्ने कुरा उक्त न्यायिक निर्णयबाट प्रष्ट हुन्छ।
३७.	नेपालमा आधुनिक संरक्षण प्रयासहरूको औपचारिक सुरुवात वि.सं. २०१५ मा जङ्गली जीवजन्तु संरक्षण ऐन, २०१५ जारी भएपछि २०१६ सालमा चितवन गैंडा आरक्ष स्थापना गरी वन्यजन्तु संरक्षणको औपचारिक सुरुवात भएको देखिन्छ। यस ऐनले प्रजाति-केन्द्रित संरक्षण (Species-centric conservation) को अवधारणालाई अंगीकार गरेको पाइयो। तत्पश्चात्, वन ऐन, २०१८ र वन संरक्षण विशेष व्यवस्था ऐन, २०२४ जारी भएको पाइन्छ। वि.सं. २०२९ मा राष्ट्रिय निकुञ्ज तथा वन्यजन्तु संरक्षण ऐन जारी गरी संरक्षणको दायरालाई विस्तार गरियो। यस ऐनले जैविक विविधताका तीनवटै आयामहरू आनुवंशिक विविधता, प्रजाति विविधता र पारिस्थितिकीय प्रणाली विविधता (Genetic, species and ecosystem diversity) को समग्र संरक्षणमा जोड दियो। राष्ट्रिय निकुञ्ज, वन्यजन्तु आरक्ष, शिकार आरक्ष, संरक्षण क्षेत्र, र बफर जोनको व्यवस्था गरेको छ। यो ऐन लागू भएपछि चितवन, सगरमाथा, लाङटाङ लगायतका निकुञ्जहरू स्थापना भए। सो ऐन तथा त्यसपछिका संशोधनहरूबाट राष्ट्रिय निकुञ्ज, संरक्षित क्षेत्र तथा आरक्षहरूको स्थापना, व्यवस्थापन तथा वन्यजन्तु संरक्षणसम्बन्धी कानूनी संरचनाहरू विकास भएका छन्। वन ऐन, २०४९ ले  वन सीमाना निर्धारण, सीमाङ्कन र संरक्षणका लागि विशेष प्रावधानहरू समावेश गरिएको छ। साथै वातावरण संरक्षण ऐन, २०५३ ले संरक्षित क्षेत्रभित्रका विकास परियोजनाहरूका लागि वातावरणीय प्रभाव मूल्यांकन (EIA) अनिवार्य गर्‍यो। राष्ट्रिय निकुञ्ज तथा वन्यजन्तु संरक्षण ऐन, २०२९ मा मिति २०५०।२।२७ मा गरिएका संशोधनहरूले मध्यवर्ती क्षेत्र व्यवस्थापन र स्थानीय समुदायको संलग्नता जस्ता प्रावधानहरू थप गरेर विकास र संरक्षणबीचको सन्तुलनलाई अझ बलियो बनाएका छन्।
३८.	वि.सं. २०५८ को रिट नं. ३३९४ मा वरिष्ठ अधिवक्ता प्रकाशमणि शर्माद्वारा दायर मुद्दामा माननीय सर्वोच्च अदालतले Polluter Pays Principle को सिद्धान्तलाई नेपालको संविधानको मौलिक हकको रूपमा स्थापित गरेको छ। सोही मुद्दाको निरुपण पश्चात् अदालतले वातावरण संरक्षणसम्बन्धी कानूनी व्यवस्थाहरूको प्रभावकारी कार्यान्वयन गर्न निर्देशनात्मक आदेश जारी गरेको पाइन्छ। साथै, अदालत स्वयं गोदावरी मार्बल उद्योगको खानी क्षेत्रमा पुगेर स्थलगत अध्ययन गरेको देखिन्छ, जसले वातावरणीय मुद्दाहरूमा न्यायालयको संलग्नता र संवेदनशीलता उजागर गर्दछ।
३९.	नेपाल अधिराज्यको संविधान, २०४७ मा धारा २६(४)  अन्तर्गत राज्यको नीतिको रूपमा रहेको वातावरणीय सरोकारलाई  नेपालको अन्तरिम संविधान २०६३ ले ऐतिहासिक फड्को मार्दै धारा १६  अन्तर्गत मौलिक हकको मान्यता प्रदान गरेको छ। अन्तर्राष्ट्रिय वातावरण कानून तथा दीगो विकासको सिद्धान्तसँग पूर्ण सामञ्जस्य कायम गर्दै वर्तमान संविधानले धारा ३०  मा 'स्वस्थ वातावरणमा बाँच्न पाउने हक', 'प्रदूषकबाट क्षतिपूर्ति पाउने हक' र 'विकास र वातावरणबीच समुचित सन्तुलनको अवधारणा' सहित स्वच्छ वातावरणको हकलाई अझ सुदृढ, व्यापक र कार्यान्वयनयोग्य बनाएको पाइन्छ। यसरी स्वच्छ वातावरणको हकको संवैधानिक प्रत्याभूति हेर्दा पर्यावरणीय संरक्षण प्रति पछिल्लो संविधान अझ बढी  संवेदनशील रहेको देखिन्छ। वातावरण संरक्षण अब केवल राज्यको नीतिगत विषय मात्र नभएर व्यक्तिगत अधिकारको रूपमा स्थापित भएको छ र धारा ३० को व्याख्या गर्दा अधिकारमुखी व्याख्याको सिद्धान्त आत्मसाथ गर्नुपर्ने हुन्छ। संविधानले विकास र वातावरणबीचको सन्तुलनलाई मान्यता दिएकोले कुनै पनि विकास परियोजना र वैज्ञानिक, विश्वसनीय र वस्तुनिष्ठ वातावरणीय प्रभाव मूल्याङ्कन बिना अगाडि बढ्न सक्दैन। यसले वातावरणीय मुद्दाहरूमा न्यायिक हस्तक्षेप र नागरिक संलग्नताको लागि ठोस आधारसमेत प्रदान गरेको भनी बुझ्नुपर्ने हुन्छ। 
४०.	उपरोक्त न्यायिक निर्णय, नीति तथा कानूनी व्यवस्थाहरूबाट स्पष्ट हुन्छ कि सर्वोच्च अदालत तथा पूर्ववर्ती न्यायालयहरू वातावरण संरक्षण तथा प्राकृतिक सम्पदाको दीगो उपयोगको सिद्धान्त प्रति सजग तथा संवेदनशील रहँदै आएका छन्। नेपालको संविधानको धारा ३० तथा धारा ५१(छ) मा समेत वातावरणीय अधिकार तथा दायित्व समेटिनुमा यस्ता न्यायिक निरुपणहरूको महत्वपूर्ण योगदान रहेको देखिन्छ। तसर्थ, सर्वोच्च अदालतले हरित अदालतको  रूपमा आफूलाई स्थापित गरिसकेको सन्दर्भमा प्रस्तुत निवेदनमा समेत थप सजगता र संवेदनशीलता अपनाउनु न्यायोचित देखिन्छ।
४१.	नेपालको संविधानमा उल्लेख भएका  वातावरणीय हकको र राज्यका नीतिहरू उल्लेख गर्न वाञ्छनीय देखियो। 
४२.	धारा ५१(च)(२)
४३.	विकासका दृष्टिले पछाडि परेका क्षेत्रलाई प्राथमिकता दिंदै सन्तुलित, वातावरण अनुकूल, गुणस्तरीय तथा दिगो रूपमा भौतिक पूर्वाधारको विकास गर्ने
४४.	धारा ५१(छ)
(१) राष्ट्रिय हित अनुकूल तथा अन्तरपुस्ता समन्यायको मान्यतालाई आत्मसात् गर्दै देशमा उपलब्ध प्राकृतिक स्रोत साधनको संरक्षण, सम्बर्धन र वातावऱण अनुकूल दिगो रूपमा उपयोग गर्ने र स्थानीय समुदायलाई प्राथमिकता र अग्राधिकार दिंदै प्राप्त प्रतिफलहरूको न्यायोचित वितरण गर्ने,
(२) जनसहभागितामा आधारित स्वदेशी लगानीलाई प्राथमिकता दिंदै जलस्रोतको बहुउपयोगी विकास गर्ने,
(३) नवीकरणीय ऊर्जाको उत्पादन तथा विकास गर्दै नागरिकका आधारभूत आवश्यकता परिपूर्तिका लागि सुपथ र सुलभ रूपमा भरपर्दो ऊर्जाको आपूर्ति सुनिश्चित गर्ने तथा ऊर्जाको समुचित प्रयोग गर्ने,
(४) जलउत्पन्न प्रकोप नियन्त्रण र नदीको व्यवस्थापन गर्दै दिगो र भरपर्दो सिंचाइको विकास गर्ने,
(५) जनसाधारणमा वातावरणीय स्वच्छता सम्बन्धी चेतना बढाई औद्योगिक एवं भौतिक विकासबाट वातावरणमा पर्न सक्ने जोखिमलाई न्यूनीकरण गर्दै वन, वन्यजन्तु, पक्षी, वनस्पति तथा जैविक विविधताको संरक्षण, सम्बर्धन र दिगो उपयोग गर्ने,
(६) वातावरणीय सन्तुलनका लागि आवश्यक भूभागमा वन क्षेत्र कायम राख्ने,
(७) प्रकृति, वातावरण वा जैविक विविधतामाथि नकारात्मक असर परेको वा पर्न सक्ने अवस्थामा नकारात्मक वातावरणीय प्रभाव निर्मूल वा न्यून गर्न उपयुक्त उपायहरू अवलम्बन गर्ने,
(८) वातावरण प्रदूषण गर्नेले सो बापत दायित्व ब्यहोर्नुपर्ने तथा वातावरण संरक्षणमा पूर्वसावधानी र पूर्वसूचित सहमति जस्ता पर्यावरणीय दिगो विकासका सिद्धान्त अवलम्बन गर्ने,
(९) प्राकृतिक प्रकोपबाट हुने जोखिम न्यूनीकरण गर्न पूर्व सूचना, तयारी, उद्धार, राहत एवं पुनस्थापना गर्ने।
४५.	धारा (ठ)
(ठ) पर्यटन सम्बन्धी नीतिः नेपालका ऐतिहासिक, सांस्कृतिक, धार्मिक, पुरातात्विक र प्राकृतिक सम्पदाहरूको पहिचान, संरक्षण, प्रवर्धन एवं प्रचार प्रसार मार्फत राष्ट्रिय अर्थतन्त्रको महत्वपूर्ण आधारको रूपमा पर्यावरण अनुकूल पर्यटन उद्योगको विकास गर्ने, पर्यटन संस्कृतिको विकास गर्न आवश्यक वातावरण एवं नीति निर्माण गर्ने तथा पर्यटन उद्योगको लाभ वितरणमा स्थानीय जनतालाई प्राथमिकता दिने।
४६.	नेपालको संविधानमा अभिलिखित स्वच्छ वातावरणको मौलिक हक र पर्यावरण सम्बन्धी निर्देशक सिद्धान्तलाई हेर्दा यी बीचको अन्तरसम्बन्ध अत्यन्त गहन, अविभाज्य र प्राणवायुतुल्य रहेको देखिन्छ। धारा ३० द्वारा प्रत्याभूत वातावरणीय मौलिक हक संवैधानिक उपचारयोग्य अधिकारको श्रेणीमा पर्दछ जसको न्यायिक प्रचलन अदालतले तत्काल र प्रत्यक्षतः सुनिश्चित गर्छ। यद्यपि, यस मौलिक हकको प्रभावकारी र व्यवस्थित कार्यान्वयनका लागि धारा ५१(छ) मा प्रतिष्ठापित पर्यावरण सम्बन्धी नीतिको परिपूरकता आवश्यक पर्दछ। मौलिक हकको "सारतत्व" लाई निर्देशक सिद्धान्तले "प्रक्रियात्मक आकार" प्रदान गर्छ। धारा ३०(२) ले "प्रदूषकबाट क्षतिपूर्ति पाउने हक" को अद्वितीय अवधारणा प्रतिष्ठापित गरेको छ जसको व्यावहारिक प्रत्याभूति धारा ५१(छ)(८) द्वारा निर्देशित "वातावरण प्रदूषण गर्नेले दायित्व बेहोर्नुपर्ने" सिद्धान्तबाट प्राप्त हुन्छ। यसैगरी, धारा ३०(३) ले आत्मसात् गरेको "वातावरण र विकासबीच समुचित सन्तुलन" को संवैधानिक आदर्शलाई धारा ५१(छ)(१) ले प्रस्थापित गरेको "अन्तरपुस्ता समन्याय", "प्राकृतिक स्रोत-साधनको संरक्षण", "वातावरण अनुकूल दिगो उपयोग" र "न्यायोचित वितरण" जस्ता निर्देशक सिद्धान्तहरूले अर्थपूर्ण र कार्यान्वयनयोग्य बनाउँछन्। वस्तुतः, मौलिक हकको अमूर्त संवैधानिक अभिष्टलाई निर्देशक सिद्धान्तले ठोस र मूर्त कानूनी व्यवस्थामा रूपान्तरित गरेको देखिन्छ। नेपालको संविधानले स्थापित गरेका पर्यावरणीय प्रावधानहरूले राष्ट्रिय कानुनी प्रणालीमा "वातावरणीय संवैधानिकतावाद" (Environmental Constitutionalism) को एक नवीन अध्याय सुरु गरेको प्रतित हुन्छ जसले प्रकृतिको अन्तर्निहित अधिकार, पारिस्थितिकीय क्षतिको परिपूरण र पर्यावरणीय न्यायको अपरिहार्यतालाई अनिवार्य संवैधानिक मापदण्डको रूपमा सुदृढ र अनुल्लङ्घनीय स्थान प्रदान गर्दछ। यी दुईबीचको द्विपक्षीय अन्तरक्रियात्मक सम्बन्धले एकातिर नागरिकको वातावरणीय न्यायको अविच्छेद्य अधिकार सुनिश्चित गर्दछ भने अर्कोतिर राज्यलाई पर्यावरण संरक्षणको संवैधानिक दायित्व निर्वाह गर्ने दिशानिर्देश गर्दछ। मौलिक हकको आत्मनिष्ठ चरित्र र निर्देशक सिद्धान्तको वस्तुनिष्ठ प्रकृतिबीचको यो अन्योन्याश्रित र परिपूरक सम्बन्धले पारिस्थितिकीय न्यायको अवधारणालाई संवैधानिक संरचनाको केन्द्रमा स्थापित गर्दै वातावरणीय शासन (environmental governance)  को  एक आदर्शमूलक परिपाटी विकसित गर्न आधारशिला प्रदान गरेको पाइन्छ। तसर्थ, नेपालको संविधानमा अन्तर्निहित वातावरणीय मौलिक हक र निर्देशक सिद्धान्तको समग्र, एकीकृत र अन्तरसम्बन्धित व्याख्या र कार्यान्वयन अपरिहार्य छ जसले मात्र पर्यावरणीय अधिकारको पूर्ण प्रत्याभूति र दीर्घकालीन पारिस्थितिकीय स्थायित्व सुनिश्चित गर्न सक्छ।
४७.	वर्तमान संविधानमा समावेश भएका पर्यावरणीय नीतिहरूको कार्यान्वयन के कसरी हुनुपर्ने अपेक्षा संविधानले गरेको छ भन्ने विषयका सम्बन्धमा विवेचना गर्नुअघि यस अगाडिका संविधानमा भएका पर्यावरण संरक्षणसम्बन्धी नीतिहरूमा ध्यान दिनुपर्ने हुन आयो।  राज्यका निर्देशक सिद्धान्त, नीति तथा दायित्वसम्बन्धी संवैधानिक प्रावधानहरूको विकासक्रम अवलोकन गर्दा नेपालको संवैधानिक इतिहासमा उल्लेखनीय परिपक्वता र जवाफदेहिताको क्रमिक विकास हुँदै गएको देखिन्छ। २०१९ सालको संविधानमा "सामान्य मार्गदर्शनका रूपमा मात्र" रहेका यी सिद्धान्तहरू  २०४७ सालमा "राज्यको क्रियाकलाप र शासन व्यवस्थाको मुख्य मार्ग निर्देशक" का रूपमा विकसित भए।  २०४७ सालको संविधानले सिद्धान्त र नीति मात्र उल्लेख गरेकोमा २०६३ सालको अन्तरिम संविधानले  नीतिहरू विस्तार गर्नुको साथै 'राज्यको दायित्व' समेत  समावेश गरी संवैधानिक प्रतिबद्धतालाई सुदृढ तुल्याएको देखिन्छ। २०७२ को संविधानसम्म आइपुग्दा "वार्षिक प्रतिवेदन प्रणाली", "संसदीय अनुगमन समिति" र "प्रगतिशील कार्यान्वयन भए नभएको मूल्यांकन" गर्न ठोस संस्थागत संयन्त्रको व्यवस्था गरेको पाइयो । यसबाट राज्यका नीति निर्देशक सिद्धान्तहरू सैद्धान्तिक अवधारणाबाट वास्तविक कार्यान्वयनको दिशामा रूपान्तरित  हुँदै गएको प्रतित हुन्छ। सबै संविधानहरूले यी प्रावधानहरूलाई न्यायिक पुनरावलोकनको दायराभन्दा बाहिर राखे तापनि  नेपाल सरकारबाट पेश हुनुपर्ने   वार्षिक प्रतिवेदन  र  संसदीय समितिबाट हुने अनुगमन र मूल्याङ्कन  जस्ता नवीनतम संवैधानिक व्यवस्थाले राज्यका नीति कार्यान्वयनलाई केवल स्वच्छिक र ऐच्छिक विषय नबनाई नैतिक एवं कानूनी रूपमा बाध्यकारी दायरामा ल्याउन खोजेको देखिन्छ।
४८.	तेस्रो प्रश्न
४९.	संरक्षित क्षेत्रको अखण्डता (Integrity of Protected Areas) सम्बन्धमा नेपालले के कस्तो  अन्तर्राष्ट्रिय कानूनी प्रतिबद्धता व्यक्त गरेको छ र सोले सिर्जना गरेका दायित्वहरू के के रहेका छन् भन्ने तेस्रो प्रश्नतर्फ विचार गर्दा, संरक्षित क्षेत्रको अखण्डता सुनिश्चित गर्ने सम्बन्धमा नेपालले सहाभागी भएका र अनुमोदन गरेका सन्धि सम्झौता र तिनले सिर्जना गरेका वैधानिक, प्रशासनिक तथा व्यवस्थापकीय दायित्वहरूको बारे चर्चा गर्नुपर्ने हुन आयो। वातावरणीय अधिकार अविच्छेद्य र अपरिहार्य आधारभूत मानव अधिकारको अभिन्न अङ्गको रूपमा प्रतिष्ठापित भइसकेको छ। संयुक्त राष्ट्रसंघीय जैविक विविधता महासन्धि, १९९२, विश्व सांस्कृतिक एवं प्राकृतिक सम्पदा संरक्षण सम्बन्धी युनेस्को महासन्धि, १९७२ तथा पक्षी र जलचर प्राणीहरूको बासस्थानका लागि अन्तर्राष्ट्रिय महत्वका सिमसार क्षेत्र संरक्षणसम्बन्धी रामसार महासन्धि, १९७१ मा प्रतिपादित प्रावधान वातावरणीय मानव अधिकारको सार्वभौम सिद्धान्तसँग अन्योन्याश्रित रहेका छन्। बहुपक्षीय वातावरणीय सन्धि-महासन्धिका प्रावधानहरूले अन्तर्राष्ट्रिय विधिशास्त्रमा सर्वोच्च एवं विशिष्ट हैसियत (Jus Cogens status) प्राप्त गरेका हुन्छन्। अतः यी अन्तर्राष्ट्रिय महासन्धिहरूमा अभिव्यक्त प्रतिबद्धताहरूको पूर्ण सम्मान, परिपालना र कार्यान्वयन गर्नु कानूनी बाध्यता मात्र नभई प्रत्येक राज्यको परम् र अनिवार्य दायित्व (Erga Omnes obligation) हुने देखिन्छ। यी अन्तर्राष्ट्रिय महासन्धिहरूमा अभिव्यक्त प्रतिबद्धताहरूको पूर्ण सम्मान, परिपालना र कार्यान्वयन गर्नु कुनै ऐच्छिक, स्वेच्छिक वा नीतिगत विषय मात्र नभई नैतिक रूपमा बाध्यकारी तथा प्रत्येक राज्यको परम्, अविचल र अनिवार्य कर्तव्य हो। वातावरणीय अधिकारहरूको हननलाई कुनै पनि बहानामा औचित्य प्रदान गर्न सकिँदैन, न त राज्यले आफ्नो दायित्वबाट विमुख हुने छुट नै राख्दछ। तसर्थ, वातावरणीय संरक्षणसम्बन्धी यी अन्तर्राष्ट्रिय मान्यता तथा संवैधानिक प्रत्याभूतिहरूको प्रतिकूल हुने कुनै पनि विधायन, नीति वा कार्य उचित देखिंदैन।
५०.	नेपालले विश्वव्यापी जैविक विविधता संरक्षण र वन्यजन्तु प्राकृतिक बासस्थानको पारिस्थितिकी अखण्डता सुनिश्चित गर्न विभिन्न अन्तर्राष्ट्रिय सन्धि सम्झौताहरूमा आबद्धता जनाएको छ। साइटिस महासन्धि  अन्तर्गत नेपालले संकटापन्न प्रजातिहरूको प्राकृतिक बासस्थानको अखण्डता कायम राख्न सीमापारीय सहकार्य विस्तार गर्ने प्रतिबद्धता व्यक्त गरेको छ।जैविक विविधता महासन्धि  मार्फत नेपालले सन् २०३० सम्म ३० प्रतिशत भूमि र जलीय क्षेत्रहरू संरक्षण गर्ने, पारिस्थितिकीय प्रणालीको खण्डीकरण रोक्न संरक्षित क्षेत्रहरूको जैविक जोडान (ecological connectivity) बढाउने, पारिस्थितिकीय सञ्जाल (ecological network) विकास गर्ने र आदिवासी तथा स्थानीय समुदायको अधिकार सुनिश्चित गर्ने प्रतिबद्धता जनाएको छ। विश्व सम्पदा महासन्धि  अन्तर्गत सगरमाथा र चितवन राष्ट्रिय निकुञ्जको अखण्डता जोगाई वन्यजन्तु आवागमन सुनिश्चित गर्न मध्यवर्ती क्षेत्रको प्रभावकारी व्यवस्थापन र अन्तर्सम्बन्धित पारिस्थितिक प्रणालीको एकीकृत संरक्षण गर्नुपर्ने देखिन्छ। यी सन्धिहरूले प्राकृतिक परिदृश्यको अखण्डता कायम राख्दै वन्यजन्तुका प्राकृतिक बासस्थानको खण्डीकरण रोक्न बहुआयामिक संरक्षण कार्यनीति अवलम्बन गर्न दिशानिर्देश गरेका छन्।
५१.	नेपालले वन्यजन्तुका बासस्थान र संरक्षित क्षेत्रहरूको खण्डीकरण रोक्न विशिष्ट प्रतिबद्धताहरू व्यक्त गरेको छ। रामसार महासन्धि  अन्तर्गत नेपालले सिमसार क्षेत्रहरूको पारिस्थितिकीय अखण्डता संरक्षण गर्ने र  सिमसार जोडिएका जलाधार क्षेत्रको समेत एकीकृत व्यवस्थापन गर्ने दृढनिश्चय प्रकट गरेको छ। टाइगर रेन्ज देशहरूको घोषणापत्र  अन्तर्गत नेपालले चितवन-पर्सा संरक्षित क्षेत्र कम्प्लेक्स, बर्दिया-बाँके कम्प्लेक्स र शुक्लाफाँटा संरक्षित क्षेत्रहरूबीच बाघको आवागमन सुनिश्चित गर्न जैविक मार्ग (टाइगर कोरिडोर) को संरक्षण गरी बासस्थान खण्डीकरण रोक्ने आश्वासन दिएको देखिन्छ। आप्रवासी प्रजाति सम्बन्धी महासन्धि  मार्फत नेपालले सीमापार गर्ने वन्यजन्तुहरूको बासस्थान निरन्तरता कायम राख्न पारिस्थितिकीय सीमाना विस्तार गरी स्थानीय जैविक मार्गहरूको संरक्षण र विकासमा उल्लेखनीय प्रगति हासिल गर्नुपर्ने देखिन्छ। यी प्रतिबद्धताहरूले वन्यजन्तुका पारिस्थितिकीय आवश्यकताहरूलाई सम्बोधन गर्दै विखण्डित बासस्थानहरूलाई जोड्ने तथा एकीकृत परिदृश्य स्तरको संरक्षण अवधारणा अवलम्बन गर्ने दिशामा महत्वपूर्ण आधार प्रदान गर्ने छन्।
५२.	नेपालले पारिस्थितिकीय प्रणालीको अखण्डता कायम राख्न परिपूरक दृष्टिकोण अपनाएको छ। जलवायु परिवर्तन महासन्धि  अन्तर्गत नेपालले जलवायु परिवर्तनका प्रभावहरूको अनुकूलन र न्यूनीकरण गर्दै वन्यजन्तुको बासस्थान छिन्नभिन्न हुनबाट जोगाउन पारिस्थितिक प्रणालीमा आधारित अनुकूलन रणनीति अवलम्बन गर्नुपर्ने छ। मरुभूमिकरण विरुद्धको महासन्धि   अन्तर्गत नेपालले वन्यजन्तुको बासस्थान क्षयीकरण रोक्न भू-परिधि स्तरको संरक्षण दृष्टिकोण (Landscape Level Conservation Approach) अपनाएको छ जसले चुरे र तराई क्षेत्रको जैविक कोरिडोर र बफर जोनहरूको निरन्तरता कायम राख्नपर्ने देखिन्छ। एसिया प्रशान्त वन्यजन्तु कानून कार्यान्वयन सञ्जाल  मार्फत वन्यजन्तु अपराध नियन्त्रण गरी बासस्थान विनाश र खण्डीकरणको मूल कारणलाई सम्बोधन गर्न क्षेत्रीय सहकार्य बढाएको छ। साइटिस र फाइट्स (CITES-MIKE)  कार्यक्रम अन्तर्गत हात्ती र गैंडा जस्ता ठूला स्तनधारी प्रजातिहरूको वृहत् बासस्थान आवश्यकतालाई सम्बोधन गर्न एकीकृत संरक्षण रणनीति अपनाउनुपर्ने हुन्छ। यसप्रकार, उल्लिखित प्रतिबद्धताहरू र मापदण्डहरूको प्रभावकारी कार्यान्वयनबाट नेपालले वन्यजन्तु, तिनका बासस्थान र पारिस्थितिकीय प्रणालीको अखण्डता सुनिश्चित गर्दै जैविक विविधता संरक्षणमा अन्तर्राष्ट्रिय स्तरमा उत्कृष्ट पहिचान र सम्मान प्राप्त गरेको छ। यो गौरवपूर्ण उपलब्धिलाई कायम राख्नु राष्ट्रिय दायित्व मात्र होइन, आगामी पुस्ताप्रतिको हाम्रो नैतिक जिम्मेवारी समेत हो। माथि उल्लेखित अधिकांश सन्धि-सम्झौताहरू (agreements/treaties) स्थायी प्रकृतिका छन् भने केही कार्ययोजनाहरू निश्चित समयावधिका लागि तय गरिएका थिए र तिनको औपचारिक समयावधि समाप्त भएको देखिन्छ। तथापि, समयावधि समाप्त भएका कार्ययोजनाहरूमा निहित आधारभूत अन्तर्राष्ट्रिय प्रतिबद्धताहरूलाई सम्मान गर्नु कुनै पनि सभ्य राष्ट्रको निर्विकल्प दायित्व हो, जसबाट पन्छिन वा उन्मुक्ति पाउन कानूनी, नैतिक र पर्यावरणीय दृष्टिकोणले मिल्ने देखिंदेन। नेपालले जैविक विविधता संरक्षण क्षेत्रमा हासिल गरेको अन्तर्राष्ट्रिय सम्मान र विश्वासनीयता कायम राख्न यी प्रतिबद्धताहरूको निरन्तर सम्मान आवश्यक छ। प्राकृतिक सम्पदा र जैविक विविधताको संरक्षण राष्ट्रिय सीमाभन्दा माथिको विश्वव्यापी सरोकारको विषय हो। नेपालका संरक्षित क्षेत्रहरू विश्व सम्पदाको अंश हुन्, र यसको संरक्षण एक सभ्य राष्ट्रको सार्वभौमिक जिम्मेवारी हो।अन्तर्राष्ट्रिय सम्झौताहरूमा निहित मूलभूत सिद्धान्तहरू समयातीत हुँदैनन्। औपचारिक कार्ययोजनाको समयावधि समाप्त भएतापनि तिनमा समाहित मूल्य, मान्यता र प्रतिबद्धताहरू कानूनी र नैतिक रूपमा निरन्तर बाध्यकारी रहन्छन्। यसपूर्व पनि यस अदालतले विश्‍व समुदायसमक्ष महासन्धिका व्यवस्थाहरूको परिपालना गर्छु भनी प्रतिबद्धता जाहेर गर्ने तर देशभित्र भने मनपरी गर्ने छुट कुनै पनि सभ्य राष्ट्रलाई हुँदैन। हाम्रो जस्तो सभ्य, सु-संस्कृत र लोकतान्त्रिक मुलुकलाई त यस्तो छुट हुने कुरै भएन   भनी यस्तै किसिमको धारणा व्यक्त गरेको पाइन्छ। वातावरण संरक्षणका लागि हाल सार्वजनिक अन्तर्राष्ट्रिय कानूनको विकसित गैर-प्रतिगमन को सिद्धान्त (principle of non-regression)  अनुसार वातावरण संरक्षणका लागि अपनाइसकेका संरक्षणमुखी कानूनी तथा अन्य प्रावधानहरुलाई हटाउन वा कमजोर बनाउन पाइदैन।  अतः समयावधि समाप्त भएतापनि आधारभूत अन्तर्राष्ट्रिय प्रतिबद्धताहरूलाई भने सम्मान गर्ने र निरन्तरता दिनुपर्ने नै हुन्छ।
५३.	चौथो प्रश्न
५४.	अब निकुञ्ज एवं आरक्ष लगायतका संरक्षित क्षेत्रबाहिर जलविद्युत उत्पादन लगायतका विकास आयोजनाका लागि के कस्ता सम्भाव्यताहरू पहिचान भएका छन् भन्ने चौथो प्रश्नतर्फ विचार गर्नुपर्ने हुन आयो।  सरोकारवालाको बहसनोट हेर्दा, सरोकारवालाई संरक्षण क्षेत्रको अक्षुणता र  राष्ट्रहित भन्दा पनि आफ्नो व्यापारिक हित केन्द्रीत रहेको देखिन्छ। "हामीले हाइड्रोपावर बनाउन अनुमति लिइसक्यौँ" भन्ने तर्क कानूनी दृष्टिकोणबाट निरर्थक छ।  संविधानले प्रदत्त गरेको वातावरणीय अधिकारको उल्लङ्घन हुने गरी कुनै पनि प्रशासनिक निकायले स्वेच्छाचारी ढङ्गले अनुमति दिन सक्दैन। दोस्रो, अनुमति प्राप्त भए पनि त्यस्तो अनुमति संविधानसम्मत नभएको अवस्थामा न्यायिक पुनरावलोकनमार्फत बदर हुन सक्छ। तेस्रो, अनुमतिपत्र प्राप्त भए तापनि कानूनले निर्धारित गरेका सम्पूर्ण प्रक्रियागत आवश्यकताहरू, विशेषगरी वातावरणीय प्रभाव मूल्यांकनका समग्र चरणहरू पूर्ण रूपमा पालना गरिएको हुनुपर्ने देखिन्छ। यदि विधिसम्मत प्रक्रिया पूरा नगरी आयोजना अगाडि बढाइएको अवस्थामा, यसको कानूनी परिणाम सम्बन्धित पक्षले अनिवार्य रूपमा बहन गर्नुपर्ने देखिन्छ। विधिको शासनमा उत्तरदायित्वबाट उन्मुक्ति मिल्ने भन्ने हुँदैन।
५५.	"हाम्रो लगानी के हुने"  भन्ने विलौना पारिस्थितिकीय संवेदनशीलताको तुलनामा गौण रहन्छ। व्यावसायिक लगानी स्वभावैले जोखिमपूर्ण प्रक्रिया हो र कुनै पनि उद्यमी वा लगानीकर्ताले यस तथ्यलाई स्वीकार गरेरै आर्थिक क्रियाकलापमा प्रवेश गरेको मानिन्छ। व्यावसायिक जोखिम न्यूनीकरणको नाममा प्रकृतिमाथि अतिक्रमण गर्नु न्यायसंगत हुँदैन। वर्तमान पुस्ताको आर्थिक लाभका लागि भावी पुस्ताको पारिस्थितिकीय अधिकारलाई संकटमा पार्नु दीर्घकालीन दृष्टिकोणबाट अनुचित देखिन्छ। प्राकृतिक सम्पदाको संरक्षण र दिगो व्यवस्थापन सामूहिक दायित्व हो, जसलाई व्यक्तिगत आर्थिक हितको अधीनस्थ बनाउन सकिँदैन। कसैको लगानीको सूरक्षा गर्न प्राकृतिक सम्पदालाई दुष्परिणाम भोगाउन मिल्दैन। व्यवसायीको उक्त  चिन्तन र चासो राष्ट्रको विकासभन्दा पनि नाफा र लगानी रहेको पाइयो।वातावरणीय प्रभाव मूल्यांकन गर्दा हरसम्भव विकल्पको अध्ययन गरिने प्रावधान रहेकाले विकल्पको छनौट गर्दा वातावरण संरक्षणलाई मूल उद्देश्य मानिनु पर्दछ र यसका लागि आर्थिक व्ययभारको प्रश्नले महत्व पाउनु हुँदैन भनी सर्वोच्च अदालतबाट व्याख्या भएको पाइयो।  व्यक्तिगत पुँजीनिवेशको सुरक्षाको सङ्कीर्ण स्वार्थमा भावी पुस्ताको अपहरणीय पारिस्थितिकीय अधिकारमाथि अतिक्रमण अक्षम्य अपराध सावित हुन सक्छ। राष्ट्रिय विकासको ढोल पिट्दै प्रस्तुत गरिने आयोजनाहरूमा प्राथमिक लक्ष्य व्यक्तिगत नाफा र पुँजीगत प्रतिफल नै केन्द्रबिन्दुमा रहेको प्रष्ट परिलक्षित भएको पाइयो। यस्तो अनुदार, अल्पकालीन र आत्मकेन्द्रित दृष्टिकोणले दीर्घकालीन पारिस्थितिकीय अखण्डतालाई क्षत-विक्षत पार्ने देखिन्छ। अतः पारिस्थितिकीय न्यायको सन्दर्भमा निजी लगानीकर्ताको स्वार्थभन्दा वर्तमान तथा भावी पुस्ताको संरक्षित वातावरणमा जीवनयापन गर्ने अधिकार सर्वोपरि रहनुपर्दछ, जसको अभावमा कुनै पनि आर्थिक प्रगति निरर्थक र औचित्यहीन सिद्ध हुनेछ। लगानीकर्ताको चासो राष्ट्रिय हित नभइ लगानी रहेको प्रष्ट छ, राष्ट्रिय हितलाई भन्दा लगानी र मुनाफालाई उच्च प्राथमिकता दिने लगानिकर्ताले प्रकृति र मानव सहअस्तित्व कायम हुने गरी विकासको कार्य गरिदेलान् भनेर पत्याउने आधार देखिन आएन।
५६.	वातावरणीय प्रभाव मूल्याङ्कन प्रायः आयोजना कार्यान्वयनको निश्चिततापछि मात्र गरिन्छ जसले गर्दा यसको उद्देश्य नै परास्त हुन्छ। आयोजना प्रवर्द्धकहरूद्वारा नियुक्त परामर्शदाताहरूले गर्ने अध्ययनमा स्वार्थको द्वन्द्व देखिन्छ जसले मूल्याङ्कनको निष्पक्षतामा प्रश्न उठाउँछ। निवेदक अधिवक्ता रामचन्द्र सिम्खडासमेत र प्रत्यर्थी प्रधानमन्त्री तथा मन्त्रिपरिषदको कार्यालयसमेत भएको निवेदनमा यस अदालतले प्रतिवेदनको अनुहारबाट नै यो प्रतिवेदन सडक निर्माणलाई औपचारिक अनुमति दिन तयार गरिएको एउटा नितान्त एकपक्षीय, अपूर्ण, अधुरो र स्तरहीन प्रतिवेदन देखिँदा यसलाई स्वीकार गर्न सकिने अवस्था देखिएन भनी वातावरणीय प्रभाव प्रतिवेदनलाई बदर गरेको अवस्था छ।  वातावरणीय प्रभाव मूल्यांकन भई आयोजना निर्माणको चरणमा पनि वातावरणीय अनुगमन प्रभावकारी भएको पाइँदैन। राष्ट्रिय प्राथमिकताप्राप्त र राष्ट्रिय गौरवका आयोजनाहरूमा विकासको नाममा वातावरणीय मापदण्डहरू खुकुलो पार्ने प्रवृत्ति विश्वभर देखिन्छ। नेपालमा पनि यस्ता आयोजनाहरूमा प्रायः "छिटो र सहज" स्वीकृतिको बाटो खोजिन्छ जसले वातावरणीय सुरक्षा मापदण्डलाई झनै कमजोर बनाउँछ । 
५७.	लक्ष्य अनुसार 40000 MW  विद्युत उत्पादन हुँदा निकुञ्ज क्षेत्र प्रयोग गर्नुको कुनै विकल्प नै छैन भनी लिखित जवाफ एवं बहसनोटमा समेत उल्लेख भएको पाइयो।  प्रत्यर्थीहरूले प्रस्तुत गरेको उक्त  तर्क कुनै विस्तृत अध्ययन, तथ्यांक वा वैज्ञानिक प्रमाणमा आधारित भएको देखिंदैन। संरक्षित क्षेत्रभन्दा बाहिरका सम्भावनाहरू खोजी भएको छ वा पूर्ण रूपमा उपयोग गरिसकिएको छ भनी प्रत्यर्थीले जिकीर लिन सकेको अवस्था पनि छैन। प्रत्यर्थीहरूले प्रस्तुत गरेको वार्षिक ४ खर्ब २० अरब राजस्वको आंकडा  अत्यन्त सतहि अतिशयोक्तिपूर्ण, अवैज्ञानिक र कुनै ठोस अध्ययनमा आधारित छैन। यो अध्ययन न त राष्ट्रिय योजना आयोगबाट प्रमाणित छ, न त कुनै स्वतन्त्र विशेषज्ञ संस्थाद्वारा पुष्टि गरिएको छ। यस्तो आकर्षक तर अप्रमाणित आर्थिक प्रतिफलको जिकिर संरक्षित क्षेत्र अतिक्रमणको औचित्य पुष्टि गर्न गरिएको कपटपूर्ण प्रयास मात्र हो भन्ने देखिन्छ। द्वितीयतः प्रत्यर्थीहरूले भारत र बंगलादेशसँग विद्युत व्यापार सम्झौताको वर्तमान स्थिति, विद्युत खरिद-बिक्री दर, अन्तर्राष्ट्रिय विद्युत बजारको अनिश्चितता र प्रसारण लाइन क्षमता जस्ता महत्त्वपूर्ण पक्षहरूको विश्लेषण नै नगरी अत्यन्त सामान्यीकृत र अतिरञ्जित निष्कर्ष निकालेको देखिन्छ।  यस्तो अपरिपक्व विश्लेषणले न्यायिक निर्णयलाई दिशानिर्देश गर्न सक्दैन। तृतीयतः संरक्षित क्षेत्रको जैविक विविधता, पारिस्थितिक प्रणाली, जलवायु नियन्त्रण, औषधीय वनस्पति, पर्यटन आकर्षण र धार्मिक-सांस्कृतिक महत्त्वको आर्थिक मूल्यांकन गर्दा, यी क्षेत्रहरूको वार्षिक आर्थिक योगदान प्रत्यर्थीहरूले दावी गरेको रकमभन्दा अत्यधिक बढी रहेको कुरा सहजै अनुमान लगाउन सकिन्छ। वातावरणको अपरिवर्तनीय क्षति र जैविक विविधताको नोक्सानीको मूल्य कुनै पनि तात्कालिक आर्थिक लाभभन्दा अत्यधिक बढी हुने देखिंदा प्रत्यर्थीहरूको वित्तीय र व्यापारिक लाभको अतिरञ्जित दावीको आधारमा संरक्षित क्षेत्रको प्रयोग गर्न अनुमति दिइनु  वाञ्छनीय देखिंदैन।
५८.	प्रत्यर्थीहरूबाट बाल्कन प्रायद्वीपका संरक्षित क्षेत्रभित्र जलविद्युत आयोजना निर्माण भएको, भारतको नर्मदा नदीमा सरदार ड्याम बनेका उदाहरण पनि प्रस्तुत भएको पाइयो।  बाल्कन प्रायद्वीपमा केही संरक्षित क्षेत्रभित्र जलविद्युत आयोजनाहरू निर्माण गरिए पनि ती अत्यन्तै विवादित रहेका छन्। ती आयोजनाहरू "सफल उदाहरण" को रूपमा लिइनु भन्दा पनि "चेतावनीका उदाहरण" को रूपमा हेरिनु उचित हुनेछ। आत्महत्या र दुर्घटनाको अनुभव अरूबाट सिक्ने हो, आफैले गरेर सिक्ने होइन भनेजस्तै बाल्कन प्रायद्वीपको अनुभवले हामीलाई संरक्षित क्षेत्रहरूभित्र जलविद्युत विकासको आत्मघाती बाटोबाट टाढा रहन सिकाउँछ। हामीले अरूका गल्तीहरूबाट सिकेर, दिगो विकासको बाटोमा अघि बढ्न सक्छौं जसले भविष्यका पुस्ताहरूका लागि पनि हाम्रो प्राकृतिक सम्पदा र पर्यावरणको संरक्षण गर्दछ। प्रत्यर्थीबाट प्रस्तुत हुन आएको अर्को उदाहरण हेर्दा,  सरदार सरोवर बाँध (सरदार ड्याम) भारतको कुनै औपचारिक संरक्षित क्षेत्र (जस्तै राष्ट्रिय निकुञ्ज, वन्यजन्तु अभयारण्य, वा संरक्षित वन) भित्र निर्माण गरिएको थिएन। यो बाँध गुजरातको नर्मदा जिल्लामा नर्मदा नदीमा बनाइएको हो। हालाँकि, बाँधले अत्यधिक जैविक विविधता भएको क्षेत्र र महत्वपूर्ण वन क्षेत्रलाई प्रभावित गरेको थियो र त्यसको पूर्तिको निम्ति अदालतले सरकारको नाउँमा कठोर आदेशहरू जारी गरेको पाइन्छ। सरदार सरोवर बाँध गुजरातमा यी आयोजनाहरूमध्ये सबैभन्दा ठूलो र सबैभन्दा विवादास्पद छ। १९६० को दशकमा सुरू भएको उक्त आयोजनामा १९८५ मा विश्व बैंकले  वित्तीय सहयोग गर्न सहमत भएको  थियो तर पर्यावरणीय सन्तुलन र पुनर्वास योजनाहरूमा गम्भीर समस्याहरू भेटिएपछि १९९३ मा विश्व बैंकले आफ्नो समर्थन फिर्ता लियो। अन्ततः करिव ५० वर्ष पछि सन्  २०१७ मा  उक्त बाँध  को निर्माण कार्य पूरा भयो।प्रस्तुत निवेदनको परिप्रेक्ष्यमा हेर्दा, संरक्षित क्षेत्रभित्र निर्माण गर्न लागिएका जलविद्युत र अन्य भौतिक पूर्वाधार विकासका कार्यहरूले निम्त्याउने सामाजिक र वातावरणीय चिन्ताहरूका कारण अझ गम्भीर प्रकृतिका उल्झनहरू उर्लन सक्ने र परिणामतः  लगानीकर्ताहरू स्वयंको  निम्ति प्रत्युत्पादक हुन जाने देखिन्छ।
५९.	ऊर्जाका स्रोत वा पर्यटन प्रवर्द्धनलाई अघि बढाउने नाममा वातावरणीय सन्तुलन भत्काउनु दीर्घकालीन रूपमा नेपालको आर्थिक, सामाजिक र पारिस्थितिकीय सुरक्षाका लागि घातक हुन सक्छ। ठूला परियोजनाहरू आवश्यक हुनसक्छन् तर तिनले संविधान प्रदत्त वातावरणीय अधिकार तथा जैविक विविधता संरक्षणका सिद्धान्तहरू उल्लंघन गर्न सक्दैनन्। जब संविधान र कानूनी व्यवस्थाहरूले नै वातावरणीय संवेदनशीलता कायम राख्न खोज्छन् तव अदालतलाई "विकास विरोधी" भनी भाष्य सिर्जना गर्नुको कुनै तुक छैन। जब कुनै विकास योजनाले संविधान प्रदत्त मौलिक अधिकार, प्राकृतिक स्रोतको दीगो उपयोग, तथा अन्तर्राष्ट्रिय दायित्वहरूसँग मेल खाँदैन भने त्यसलाई रोक्नु न्यायालयको बाध्यकारी कर्तव्य हो।मानव जातिको प्रकृतिमाथिको नियन्त्रणात्मक आधिपत्य, अतिरिक्त मुनाफा र अन्धभक्तिपूर्ण उपभोक्तावादी दृष्टिकोणबाट उत्पन्न यस विकृत चिन्तनले प्राकृतिक सम्पदाको अपरिमित क्षति निम्त्याउँछ। आर्थिक विकासको छद्म आवरणमा प्राकृतिक संरक्षणको महत्त्वलाई निस्तेज तुल्याउने प्रवृत्तिले पारिस्थितिकीय संकटलाई  तीव्रता प्रदान गर्दछ। यस्तो विचारधारा संवैधानिक मूल्य-मान्यता, प्राकृतिक न्यायको सिद्धान्त र भावी पुस्ताप्रतिको उत्तरदायित्वको सर्वथा विपरीत रहेको प्रष्ट छ। अतः प्राकृतिक संवहनीयताको सन्तुलनलाई विचलित पार्ने कुनै पनि विकासमुखी नीति वा कार्यक्रम दीर्घकालीन रूपमा अविवेकपूर्ण, अन्यायपूर्ण र प्रकृति विरुद्धको अपराधिक कार्य सिद्ध हुन सक्छ। अन्तरराष्ट्रिय र क्षेत्रीय आर्थिक विकासको परिधिमा संरक्षित क्षेत्रमा हस्तक्षेप गर्न सकिन्छ भन्ने तर्क अन्तरराष्ट्रिय प्रतिबद्धताको चरम अपव्याख्या हो। नेपालले हस्ताक्षर गरेका जैविक विविधता महासन्धि, पेरिस जलवायु सम्झौता, रामसार महासन्धि लगायत विश्वव्यापी दस्तावेजहरूले संरक्षित क्षेत्रमा विकासका नाममा हस्तक्षेप गर्ने अधिकार प्रदान गर्दैनन्। अन्तरराष्ट्रिय र क्षेत्रीय परिवेशले वातावरणीय संरक्षणको गहिरो दायित्व थप्छ, त्यसलाई खण्डित गर्ने अधिकार प्रदान गर्दैन। अन्तरराष्ट्रिय विकासको प्रवाहमा बगेर संरक्षित क्षेत्रमा हस्तक्षेप गर्नु अन्तरराष्ट्रिय प्रतिबद्धता र कानूनको अवमूल्यन र उल्लङ्घन हुन जाने देखिन्छ।
६०.	काठमाडौं उपत्यकाको दक्षिणमा अवस्थित फूलचोकी गोदावरी क्षेत्रको प्राकृतिक सम्पदाको संरक्षण सम्बन्धी प्रश्नहरु उठाएर जनहित संरक्षण मञ्चका तर्फबाट अधिवक्ता प्रकाशमणि शर्मा समेतले दायर गर्नु भएको रिट निवेदनका सन्दर्भमा यस अदालतको पूर्ण ईजलासबाट २०७२ साल वैशाखमा निरन्तर प्रकृतिको परमादेश (Continuous Mandamus) जारी गर्दा गरिएको व्याख्या पनि महत्वपूर्ण छ। अन्तरवंशीय समन्यायमा जोड दिँदै उक्त विवाद निरुपणका सन्दर्भमा उल्लेख गरिएका केही वाक्य यहाँ उधृत गर्नु आवश्यक देखिन्छ:

“प्रकृतिका हरेक सिर्जना वा वस्तुको अस्तित्व रहिरहनुमा आ-आफ्नै प्राकृतिक कारण र महत्त्व हुन्छ। हरेक वस्तुको पृथकपृथक मूल्य र मान्यता रहेको हुन्छ। कसैको निहित उद्देश्य वा आर्थिक स्वार्थका निमित्त प्राकृतिक मूल्य मान्यता भत्काउने कुरा स्वीकार्य हुन सक्दैन। प्रकृतिको पहिचान र अस्तित्वसँग जोडिएर रहेका हावा, पानी, वनजंगल र जैविक विविधता जस्ता विषयहरू कुनै एक पुस्तामात्रका लागि बनेका होइनन्। तिनको कुनै पनि बहानामा क्षयीकरण हुन दिनु हुँदैन। विकासको नाममा प्रकृति तथा यसका अवयवहरूको आधारभूत स्वरूप वा मान्यता समाप्त गर्ने छुट कसैलाई पनि  हुँदैन। प्रकृतिले दिएका उपहारको मूल्यसँग विकासका क्रियाकलापले दिने लाभको तुलना हुन सक्दैन। त्यसैले भौतिक विकासका क्रियाकलापबाट कुनै ठूलै लाभ हुने रहेछ भनेपनि प्रकृति र वातावरणलाई नकारात्मक प्रभाव पार्ने वा विनास गर्ने क्रियाकलापले निरन्तरता पाउनु हुँदैन”।
६१.	वातावरण र विकासलाई द्वन्द्वात्मक द्विभाजनमा प्रस्तुत गरी पारिस्थितिकीय संरक्षणको अनिवार्यताबाट विमुख हुने तर्क अदूरदर्शी, विपथगामी र संविधानको मूल्यमान्यता विपरीत छ। भावी पुस्ताको लागि पनि वर्तमानमा गरिने  भौतिक विकास आवश्यक र अनिवार्य छ भन्ने नाममा प्राकृतिक सम्पदाको विनाशलाई न्यायोचित ठहर्‍याउन मिल्दैन। आज राष्ट्रिय निकुञ्ज र संरक्षित क्षेत्रमा विकास निर्माणको नाममा गरिने हस्तक्षेपले भावी पुस्तालाई असंख्य प्रजातिको विलुप्ति, जैविक विविधताको क्षय र पारिस्थितिकीय असन्तुलनको विरासत दिनेछ।  प्रत्येक पुस्ताले परपुस्तालाई सुरक्षित र सन्तुलित पर्यावरण हस्तान्तरण गर्नुपर्ने अन्तरपुस्ता दायित्व बोक्छन्। वर्तमान पुस्ताले आफ्नो क्षणिक स्वार्थका लागि भावी पुस्ताको प्राकृतिक सम्पदामाथिको अधिकारलाई कुण्ठित पार्ने पाउँदैनन् भन्ने नै अन्तरपुस्ता समन्याय सिद्धान्तको मुल मर्म पनि यहि हो। जैविक विविधताको अद्वितीय भण्डार, पारिस्थितिकीय सेवाको स्रोत, र राष्ट्रिय पहिचानको प्रतीकका रूपमा स्थापित यी संरक्षण क्षेत्रहरू एकपटक विनाश भएपश्चात पुनर्स्थापित गर्न असम्भव वा असाध्य दुष्कर हुने र आगामी पुस्ताका लागि अपूरणीय क्षति हुने हुँदा कुनै पनि विकासात्मक हस्तक्षेपको निर्णय लिँदा सम्पूर्ण वैकल्पिक उपायहरूको पर्याप्त अध्ययन-अनुसन्धान, पारदर्शी मूल्याङ्कन र दीर्घकालीन परिणामहरूको समग्र परिप्रेक्ष्यमा विश्लेषण गरिनु न्यायोचित, तार्किक र वाञ्छनीय देखिन्छ।
६२.	संरक्षण क्षेत्रहरू  विकासका जीवित उदाहरण हुन्। प्राकृतिक सम्पदाको विनाश र जैविक विविधताको बलिदानबाट सस्तो लगानीमा अल्पकालिन व्यवसायिक लाभ र  मुनाफा लिन खोज्‍नु अक्षम्य मानिन्छ। संरक्षित क्षेत्र बाहिरका स्थानहरूमा विकास निर्माण गर्न सकिने अनेकौँ विकल्पहरू खोजी र प्रयोग नगरी संरक्षित क्षेत्रको पारिस्थितिकीय अखण्डतामाथि आघात पुर्‍याउने रणनीति अपनाइनु वर्तमान र भावी पुस्ताप्रतिको बेइमानी ठहरिन सक्दछ। उत्तम विकल्पहरूको खोजी र अन्वेषण गरी सर्वोचित विकास पथको अनुशरण गर्नु आजको आवश्यकता संरक्षित क्षेत्र बाहिरका स्थानहरूमा जलविद्युत उत्पादन लगायतका अन्य भौतिक पूर्वाधार विकासका सम्भाव्यताहरूको अध्ययन-अन्वेषण वा यस्तै प्रकृतिका कार्यहरू सम्पादन गर्न कुनै पनि संस्था वा व्यक्तिले आवश्यक अनुमति प्राप्त गरेको तथ्य सुनुवाईको क्रममा प्रस्तुत हुन भएको पाइएन। सम्बन्धित निकायहरूको लिखित जवाफ एवं बहसनोटको सूक्ष्म अध्ययन गर्दा यस्ता विकल्पहरूको खोजी वा समुचित प्रयासहरू गरिएको पुष्टि हुने कुनै पनि ठोस प्रमाण पेश गर्नु त परै जाओस् सामान्य उल्लेखसम्म पनि गरेको देखिएन। यस प्रकारको उदासीनता र विकल्प खोजीमा देखाइएको चरम लापरवाहीले विकास र संरक्षणबीच सन्तुलित दृष्टिकोणको अभावलाई उजागर गरेको छ।  संरक्षित क्षेत्र भित्र जलविद्युत्, पर्यटन, वा अन्य व्यावसायिक प्रयोजनका लागि लगानी गर्नु अत्यन्तै अपवादस्वरूप विचार गरिनुपर्ने अन्तिम विकल्प (last resort) मात्र हुन सक्छ, तर जलविद्युत निर्माणको पहिलो प्राथमिकता (first priority) नै संरक्षित क्षेत्र हुनु अस्वीकार्य छ। यसै सम्बन्धमा प्रस्तावित आयोजनाको सट्टा अन्य कुनै विकल्प छ र यस विकल्पको अनुशरण गर्दा वातावरणीय नोक्सानीलाई बचाउन सकिने स्थिति छ भने विकल्पले नै सार्वधिक प्राथमिकता पाउनु पर्ने भनी व्याख्या भएको छ।  संरक्षित क्षेत्रलाई बनाउनु सर्वथा अनुचित, असंवैधानिक तथा अस्वीकार्य मान्नु पर्दछ। संरक्षित क्षेत्रबाहिर नै परियोजना सञ्चालनका व्यवहारिक एवं आर्थिक रूपमा साध्य विकल्पहरू उपलब्ध रहेको अवस्थामा, मूल्यवान् जैविक विविधता, दुर्लभ वन्यजन्तुको अनुपम बासस्थान, सुदीर्घकालीन पारिस्थितिकीय सन्तुलन तथा वातावरणीय स्थायित्वलाई तात्कालिक आर्थिक लाभका निमित्त गम्भीर जोखिममा पार्दै संरक्षित क्षेत्रभित्र निर्माण कार्यलाई प्राथमिकीकरण गर्नु संविधानप्रदत्त मौलिक हकको अतिक्रमण मात्र नभएर  राज्यको संरक्षणात्मक दायित्व पालनामा अक्षम्य चूक हो भन्ने देखियो। चितवन राष्ट्रिय निकुञ्जबाट सडक निर्माण गरी निकुञ्जभित्रको व्यक्तिलाई विकासको स्वाद चखाउने भन्ने तर्कलाई निम्न बमोजिम व्याख्या गरी खण्डन गरेको पाइन्छः
प्रस्तुत विवादको सन्दर्भमा निकुञ्‍जभित्रको बस्ती र दक्षिणी सीमामा रहेको ठोरीका जनताका शिक्षा, स्वास्थ्य, रोजगारीसमेतका सुविधामा पहुँचका कुराहरू उठेका छन्। ती मागहरू अवश्‍य पनि जायज छन्। तर तिनको समाधान गर्दा सडक निर्माण र विस्तार मात्र एउटै विकल्प मात्र हुन सक्दैन। निकुञ्‍जभित्र बस्ती भएको कारण संरक्षणमा चुनौती उत्पन्‍न भएको हो भने ती बस्तीहरूको स्थानान्तरण गरेर पनि ती सम्पदाको संरक्षणतर्फ सोच्न सकिन्छ। विगतमा पनि चितवनमा पदमपुरको मानव बस्ती स्थानान्तरण भएको दृष्टान्त छँदैछ भने अब पनि सो हुन सक्दैन भन्‍ने छैन। स्थानान्तरण गर्दा अन्यत्र पनि घरबास भएका वा कृषिमा आधारित नरही अर्को पेसा अँगालेका जनताहरूलाई कानूनबमोजिम नगद क्षतिपूर्ति र कृषिमा आधारित किसान, आदिवासी र विपन्‍न जनताहरूलाई जग्गाको सट्टा जग्गा नै क्षतिपूर्ति दिने विकल्प अपनाई स्थानान्तरणको चाप घटाएर पनि गर्न सकिने।  
यसप्रकार सदियौंदेखि बसोबास गरिरहेका मानव वस्तीहरूलाई समेत वैकल्पिक व्यवस्थापनको माध्यमबाट संरक्षित क्षेत्रको अखण्डता सुनिश्चित गर्न सुझाइरहेको अदालतलाई जलविद्युत निर्माण जस्ता आर्थिक र व्यवसायिक प्रयोजनका लागि संरक्षित क्षेत्रको दोहन गर्ने प्रयासहरू स्वीकार्य हुन सक्दैन। यो नै यस इजलासको स्पष्ट र अटल धारणा हो। संरक्षित क्षेत्रको अस्मिताको रक्षाका लागि यस अदालतले पटक-पटक आफ्नो ठोस अडान प्रकट गरिसकेको छ र यस सम्बन्धमा अदालतको दृढ धारणामा कुनै परिवर्तन आएको छैन।
६३.	पाँचौ प्रश्न
६४.	लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ द्वारा राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएका दफा ५क र दफा ६(१क) का व्यवस्थाहरूको अन्तरवस्तु के कस्तो रहेको छ भन्ने पाँचौ प्रश्नको निम्ति राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ६(१क) को समग्र कानूनी विश्लेषण गर्न आवश्यक देखिन आयो। राष्ट्रिय निकुञ्ज तथा वन्यजन्तु संरक्षण ऐन, २०२९ मा लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ मार्फत थप गरिएको दफा ६(१क) व्यवस्थाको  तात्पर्य र प्रभावको विश्लेषण गर्दा विधि निर्माणको मूल उद्देश्य, संविधानसँगको सामञ्जस्यता तथा कानूनी सिद्धान्तहरूको आलोकमा हेर्नु आवश्यक छ। सोको लागि  राष्ट्रिय निकुञ्ज तथा वन्यजन्तु संरक्षण ऐन, २०२९ को प्रस्तावना, सो मा संशोधनद्वारा थप गरिएका दफा ५क. र ६(१क) को व्यवस्था पुनः उद्धृत गर्न वाञ्छनीय देखियो।
राष्ट्रिय निकुञ्ज तथा वन्यजन्तु संरक्षण ऐन, २०२९ 
प्रस्तावनाः राष्ट्रिय निकुञ्जको व्यवस्था, वन्यजन्तु र यसको बासस्थानको संरक्षण, शिकारमा नियन्त्रण र प्राकृतिक सौन्दर्यको दृष्टिकोणबाट विशेष महत्व राख्ने ठाउँहरुको संरक्षण, सम्वर्द्धन, विकास तथा उचित व्यवस्था र उपयोग गरी सर्वसाधारण जनताको सदाचार र सुविधा कायम राख्न वाञ्छनीय भएकोले,
दफा ५क. अतिसंवेदनशील क्षेत्र तोक्न सक्नेः नेपाल सरकारले आवश्यक ठानेमा राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्रलाई नेपाल राजपत्रमा सूचना प्रकाशन गरी अतिसंवेदनशील क्षेत्र भनी तोक्न सक्नेछ।
दफा ६(१क) को कानूनी प्रावधान
"दफा ५क. बमोजिम तोकिएको क्षेत्र बाहेक राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्र वा मध्यवर्ती क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकताप्राप्त आयोजना, लगानी बोर्डबाट स्वीकृत आयोजना वा राष्ट्रिय गौरवको आयोजना सञ्चालन गर्न नेपाल सरकारले तोकिए बमोजिम स्वीकृति दिन सक्नेछ। मध्यवर्ती क्षेत्रमा संघ, प्रदेश र स्थानीय तहले निर्माण गर्ने आयोजना सञ्चालन गर्न सक्नेछ र सम्बन्धित निकायको स्वीकृति लिई पर्यापर्यटन (ईकोटुरिजम) लगायत अन्य उद्योग व्यवसाय सञ्चालन गर्न दिन सकिनेछ।"
६५.	संवैधानिक इजलासको प्रकृति र कार्यक्षेत्र स्पष्ट रूपमा परिभाषित छ। संविधानले संवैधानिक इजलासलाई संवैधानिक व्याख्या र संवैधानिक प्रश्नहरूको निरूपण गर्ने विशिष्ट अधिकारक्षेत्र प्रदान गरेको छ। तर यसलाई नियमित इजलासबाट भएका फैसलाहरूको पुनरावलोकन गर्ने वा तिनको जाँच गर्ने अधिकार प्रदान गरिएको छैन। प्रत्यर्थीहरूले  लिखित जवाफमा एवं  सुनुवाइका क्रममा  मूलतः रिट नं. ०७८-WF-००२५  मुद्दामा यस सम्मानित सर्वोच्च अदालतको पूर्ण इजलासबाट प्रतिपादित आदेश कार्यान्वयनार्थ राष्ट्रिय निकुञ्ज तथा वन्यजन्तु संरक्षण ऐन, २०२९ मा परिवर्तित दफा ५क र ६(१क) थप गरिएको भनी दावी गरेका छन्। सो सम्बन्धमा उक्त  आदेशको गुण दोषको पाटोलाई पन्छाएर ०७८-WF-००२५ को आदेश कार्यान्वयनको सन्दर्भमा निकुञ्ज तथा वन्यजन्तु संरक्षण  ऐन, २०२९ को संशोधन गरिएको भन्ने प्रत्यर्थीको जिकीरसम्ममा सीमित रहि ०७८-WF-००२५ को निवेदनमा भएको आदेशको पूर्ण पाठलाई समग्रतामा अध्ययन गर्दा र संशोधनद्वारा थप भएका दफाहरू हेर्दा सो कुराको कुनै आभाष भएन। आदेशको सारतत्वलाई प्रत्यर्थीहरूद्वारा पूर्णतः उपेक्षा गरी आफ्नो हित अनुकूल हुने निर्णायांशलाई मात्र उद्धृत गरेको पाइयो। अतः प्रस्तुत निवेदनलाई ०७८-WF-००२५ को निवेदनबाट स्वतन्त्र राखी हेर्नुपर्ने हुन आयो। उक्त फैसलाको मुल आदेशको प्रकरण ४१ मा देहाय बमोजिम उल्लेख भएको पाइयोः
"राष्ट्रिय निकुञ्ज तथा वन्यजन्तु आरक्ष क्षेत्रको प्रयोग गरी जल विद्युत उत्पादन र विकासका लागि भौतिक संरचना निर्माण लगायतका पूर्वाधार विकास गर्न अनुमति दिने कार्य दिर्घकालीन महत्वको विषय भएकाले संसदको क्षेत्राधिकार भन्दा बाहिरबाट बनेको उक्त कार्यनीतिले नियमन गर्न उचित पनि हुँदैन। तसर्थ, राष्ट्रिय निकुञ्ज तथा वन्यजन्तु संरक्षण ऐन, २०२९ का साथै वन ऐन, विद्युत ऐन, वातावरण ऐन नियम लगायतका कानूनी प्रबन्धका साथै संविधान र यस क्षेत्रमा सरकारले गरेको अन्तराष्ट्रिय प्रतिबद्धताबाट श्रृजित दायित्व र यस अदालतबाट भएको फैसला/आदेश एवम् न्यायिक सिद्धान्तको दायराभित्र रही दीर्घकालीन रुपमा कानूनी व्यवस्था गर्नु नै औचित्यपूर्ण हुने" 
६६.	यहाँ महत्त्वपूर्ण कुरा के छ भने संरक्षणक्षेत्र भित्रका विकासका गतिविधिको नियमनको कानूनी व्यवस्था व्यवस्थापिकाले नै गर्नुपर्ने भन्ने बुझिन्छ। अर्थात उक्त आदेशको रोहमा हेर्दा, यस्तो संवेदनशील र दीर्घकालीन महत्त्वको विषयहरू कार्यपालिकालाई प्रत्यायोजन गर्न मिल्ने भन्ने देखिन आएन।
६७.	राष्ट्रिय निकुञ्ज तथा वन्यजन्तु संरक्षण ऐन, २०२९ मा  दफा ५क र ६(१क) समावेश गर्न उक्त मूल ऐनको प्रत्यक्ष संशोधन नगरी, किन वस्तुतः असम्बद्ध ऐनद्वारा संशोधन गर्नु आवश्यक रह्यो त? भन्ने ज्वाजल्यमान प्रश्न अनुत्तरीत नै रहेको पाइयो। मूल ऐनको प्रत्यक्ष संशोधन नगरी अप्रत्यक्ष माध्यमबाट विशेषतः असम्बद्ध ऐनको माध्यमबाट नयाँ प्रावधानहरू थप्ने कार्य विधायिकी प्रक्रियाको पारदर्शितामा प्रश्न उठाउँछ। राष्ट्रिय निकुञ्ज तथा वन्यजन्तु संरक्षण ऐन जस्तो संवेदनशील कानूनमा गरिने कुनै पनि संशोधन खुला, पारदर्शी र सम्बन्धित सरोकारवालाहरूको पर्याप्त संलग्नतामा हुन न्यायोचित देखिन्छ। विधायिकी शुद्धता र कानूनी सुशासनको सिद्धान्त कायम राख्न यस्ता संशोधनहरू उचित प्रक्रिया अपनाई प्रत्यक्ष विधिबाट गरिनु आवश्यक देखिन्छ। "जुन कार्य प्रत्यक्ष विधिबाट असाध्य छ, तत्कार्य परोक्ष विधिबाट समेत साध्य हुन सक्दैन " भन्ने विधिशास्त्रको शाश्वत सिद्धान्त रहको छ। लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ मार्फत राष्ट्रिय निकुञ्ज तथा वन्यजन्तु संरक्षण ऐन, २०२९ मा थप भएका व्यवस्थाहरू यदि सोही ऐनको प्रत्यक्ष संशोधन विधिबाट समावेश गरिएको भएपनि ती प्रावधानहरू उक्त ऐनको प्रस्तावना, उद्देश्य, मर्म, अन्तर्निहित भावना र समग्र व्यवस्थासँग सर्वथा असङ्गत रही संरक्षित क्षेत्रसम्बन्धी मूल एवं मातृ कानूनको सारतत्व र प्रयोजन नै विलुप्त हुने देखिन्छ। विधायन प्रक्रियामा जुन कार्य प्रत्यक्ष रूपमा गर्न निषिद्ध छ, त्यस्तो कार्य परोक्ष रूपमा समेत अनुमेय हुँदैन। यदि प्रत्यक्षतः निर्माण गर्न अवैध रहेको कानून अप्रत्यक्ष विधिबाट तर्जुमा गरिन्छ भने त्यस्तो विधायन छद्म र कपटपूर्ण कानूनको श्रेणीमा परी शून्य र बदरभागी हुने गर्दछन् । यसरी अप्रत्यक्ष रूपमा कानून निर्माण गर्दा सुव्यवस्थित मूल कानून (Well-designed Parent Legislation को अन्तरात्मा र भाव-प्रवाहविरुद्ध अन्य असम्बद्ध कानूनको माध्यमबाट मूल कानूनलाई नै क्षत-विक्षत पार्ने गरी संशोधन वा परिवर्तन गर्न किञ्चितपनि स्वीकार्य हुन सक्दैन । यसै सन्दर्भमा यस अदालतबाट जुन ऐनमा संशोधन, खारेज, थपघट गर्नुपर्ने हो सोही ऐनमा नै गरिँदा तर्कसङ्गत, उपयुक्त र स्वाभाविक हुन्छ । एउटा ऐनको संशोधन सोही ऐनबाट नगरी अरू ऐनबाट गर्दा असहजता र जटिलता उत्पन्‍न हुन सक्ने  भनी प्रतिपादित सिद्धान्त प्रस्तुत निवेदनको सन्दर्भमासमेत सान्दर्भिक रहेको पाइयो।
६८.	दफा ५क. को कानूनी व्यवस्थामा देखिएका असङ्गतिहरू
६९.	राष्ट्रिय निकुञ्ज तथा वन्यजन्तु ऐन, २०२९ मा थप गरिएको दफा ५क ले संरक्षित क्षेत्रको व्यवस्थापन र संरक्षण सम्बन्धी नीतिगत ढाँचामा अत्यन्त चिन्ताजनक परिवर्तन ल्याएको देखियो। उक्त प्रावधानले नेपाल सरकारलाई संरक्षित क्षेत्रभित्र कुनै पनि भागलाई "अतिसंवेदनशील क्षेत्र" भनी तोक्न सक्ने असीमित र अनियन्त्रित अधिकार प्रदान गरेको छ जुन वैज्ञानिक दृष्टिकोणले अप्रमाणित, पारिस्थितिकीय दृष्टिले घातक, व्यवस्थापकीय दृष्टिले अव्यावहारिक र कानुनी दृष्टिले दोषपूर्ण छ। यो प्रावधानले संरक्षित क्षेत्रभित्र "अतिसंवेदनशील" र "कम संवेदनशील" क्षेत्रहरूको कृत्रिम र अवैज्ञानिक ध्रुवीकरण सिर्जना गर्ने हुन्छ जुन आधुनिक पारिस्थितिकी विज्ञानको सिद्धान्तविपरीत छ। समकालीन पारिस्थितिकी विज्ञानका अग्रणी वैज्ञानिकहरू - रिचर्ड टी.टि. फर्मन, लान्स एच. गुन्डर्सन, सी.एस. होलिङ्ग, ब्रायन वाकर लगायतका वैज्ञानिकहरूले पारिस्थितिकी प्रणालीको क्रियाशीलता (ecological dynamics) मा विकसित गरेका सिद्धान्तहरूले कुनै पनि पारिस्थितिकी प्रणालीलाई एकीकृत र अन्तरसम्बन्धित एकाइका रूपमा हेर्दछ । एउटा क्षेत्रलाई "कम संवेदनशील" मानेर त्यहाँ हस्तक्षेप गर्दा "अतिसंवेदनशील" क्षेत्रमा समेत प्रभाव पर्न सक्छ। वन्यजन्तुहरू संरक्षित क्षेत्रभित्र विभिन्न बासस्थानहरू र क्षेत्रहरूबीच आवागमन गर्दछन्। यसरी कृत्रिम विभाजन गर्दा जैविक कोरिडोरहरू र वन्यजन्तुको प्राकृतिक आवागमन मार्गहरू अवरुद्ध हुन सक्छन्। "कम संवेदनशील" क्षेत्रहरूले पनि जलचक्र नियमन, भूक्षय नियन्त्रण, परागसेचन, जैविक नियन्त्रण जस्ता महत्त्वपूर्ण पारिस्थितिक सेवाहरू प्रदान गर्दछन्। पारिस्थितिकी प्रणालीहरूमा निश्चित सीमासम्म हस्तक्षेप भएपछि अचानक व्यापक र अपरिवर्तनीय परिवर्तन हुन सक्छ, जसलाई इकोलोजिकल थ्रेसहोल्ड इफेक्ट (ecological threshold effect) भनिन्छ। "कम संवेदनशील" क्षेत्रहरूमा निरन्तर हस्तक्षेपले समग्र पारिस्थितिकी प्रणालीमा अकस्मात् गम्भीर परिवर्तन ल्याउन सक्छ। यो प्रावधानले संरक्षित क्षेत्रलाई एकीकृत इकाइका रूपमा व्यवस्थापन गर्ने स्थापित सिद्धान्तको उल्लङ्घन गर्दछ। त्यसकारण, संरक्षित क्षेत्रका सबै क्षेत्रहरू संवेदनशील नै मान्नुपर्ने हुन्छ किनभने एक क्षेत्रमा भएको असर सजिलै बाँकी क्षेत्रमा प्रसारण हुने देखिन्छ। 
७०.	संयुक्त राष्ट्रसंघको रिओ घोषणापत्र १९९२ को सिद्धान्त नं. १५ ले र कार्टागेना प्रोटोकलले प्रतिपादन गरेको पू्र्वसावधानीको सिद्धान्त (precautionary principle) अनुसार वैज्ञानिक अनिश्चितता वा अपूर्ण ज्ञानको अवस्थामा पनि पर्यावरणीय क्षतिबाट जोगिन पूर्णसावधानी अपनाउनुपर्दछ। यसको उद्देश्य भविष्यमा हुन सक्ने गम्भीर वातावरणीय संकटलाई रोक्न समयमै कारवाही गर्ने हो। यदि गम्भीर वा अपरिवर्तनीय क्षतिको सम्भावना छ भने, वैज्ञानिक प्रमाण पूर्ण रूपमा उपलब्ध नभएको कारण देखाएर वातावरणीय ह्रास रोक्न सक्ने प्रभावकारी उपायहरूको अवलम्बन गर्न ढिलाइ गर्न मिल्दैन । यो एउटा वातावरणीय नीति सिद्धान्त हो। सोहि कुरालाई न्यायिक सिद्धान्तमा in dubio pro natural भनिन्छ अर्थात पर्यावरणीय कानुनको व्याख्या गर्दा यदि द्विविधा छ भने प्रकृतिको पक्षमा निर्णय गरिनुपर्छ । संरक्षित क्षेत्रभित्रका अनेकौं पारिस्थितिकीय अन्तरक्रिया र सम्बन्धहरूको बारेको हाम्रो ज्ञान सीमित (constrained knowledge) रहेको कुरा पारिस्थितिक वैज्ञानिकहरू स्वयंमले स्वीकार गरेका छन्। यस्तो अवस्थामा  दफा ५क ले नेपालको संरक्षित क्षेत्र व्यवस्थापनमा एक अत्यन्त खतरनाक र प्रतिगामी प्रवृत्ति स्थापित गरेको देखिन्छ जसले पारिस्थितिकीय अखण्डताको अवधारणालाई विखण्डित गर्दै राज्य-निर्देशित स्वेच्छाचारी संरक्षण व्यवस्थापनको द्वार खोलेको आभाष हुन्छ। नेपालले जैविक विविधता संरक्षण सम्बन्धी महासन्धिमा जनाएको प्रतिबद्धताहरू सो प्रावधानले कमजोर पारेको पाइयो। "कम संवेदनशील" मानिएका क्षेत्रहरूमा विकास गतिविधिहरू बढ्दै जाँदा बासस्थान विखण्डन हुन्छ जसले वन्यजन्तुको आवागमन, प्रजनन र बसोबास प्रभावित गरी जनसङ्ख्या घट्न सक्छ। "कम संवेदनशील" क्षेत्रमा हुने गतिविधिहरूले अतिसंवेदनशील क्षेत्रमा पनि जल प्रदूषण, वायु प्रदूषण, ध्वनि प्रदूषण, आक्रामक प्रजातिको प्रवेश आदि माध्यमबाट अप्रत्यक्ष प्रभाव पार्दछन्। एकपटक "कम संवेदनशील" क्षेत्रमा विकास गतिविधिहरू सुरु भएपछि, त्यस्ता क्षेत्रहरूको दायरा विस्तार हुँदै जाने र अतिसंवेदनशील क्षेत्रको क्षेत्रफल क्रमशः घट्दै जाने प्रवृत्ति विश्वभर देखिएको छ। राष्ट्रिय निकुञ्ज तथा वन्यजन्तु ऐनको दफा ५क ले संरक्षित क्षेत्रको अखण्डता, एकीकृत व्यवस्थापन र दीर्घकालीन संरक्षणमा गम्भीर खतरा उत्पन्न गर्न सक्ने देखिन्छ। यो प्रावधान वैज्ञानिक दृष्टिकोणले अनुपयुक्त, पारिस्थितिकीय दृष्टिले हानिकारक र व्यवस्थापकीय दृष्टिले अव्यावहारिक पाइयो। प्राकृतिक संरक्षणमा अखण्डता र एकीकृत दृष्टिकोण नै दीर्घकालीन र प्रभावकारी संरक्षणको आधारशिला हो। कृत्रिम विभाजन र स्वेच्छाचारी निर्णय प्रक्रियाले संरक्षणको मूल उद्देश्यलाई नै कमजोर पार्छ जसले वर्तमान र भावी पुस्ताहरूमाथि गम्भीर अन्याय हुनेछ।
७१.	कुनै पनि पारिस्थितिकी प्रणालीभित्र माइक्रो (micro), मेसो (meso) र म्याक्रो (macro) स्तरमा जटिल पारिस्थितिकी प्रणालीको अन्तरआबद्धता (Cross-scale interactions) र अन्तरक्रिया हुन्छ। तथाकथित "कम संवेदनशील" क्षेत्रमा भएका सूक्ष्म परिवर्तनहरूले पनि व्यापक प्रणालीगत प्रभाव पार्न सक्छन्। 
७२.	C.S. Holling को अध्ययनले प्रमाणित गर्छ कि पारिस्थितिकी प्रणालीको लचिलोपन (Ecological resilience) विशिष्ट कोरक्षेत्रहरू (core areas) मा मात्र होइन, समग्र प्रणालीको अन्तरसम्बन्धमा निहित हुन्छ । सी.एस. होलिङ्गद्वारा विकसित Threshold effects  सिद्धान्तले पारिस्थितिकी प्रणालीमा एक निश्चित सीमा नाघेपछि व्यवस्थागत परिवर्तन (regime shift)  हुने तथ्य प्रमाणित गरेको छ। "कम संवेदनशील" क्षेत्रमा निरन्तर हस्तक्षेपले समग्र प्रणालीलाई नै थ्रेशोल्डसम्म पुर्‍याउन सक्छ। तथाकथित "कम संवेदनशील" क्षेत्रहरूले अतिसंवेदनशील क्षेत्रहरूका लागि प्राकृतिक बफरका रूपमा  कार्य गर्छन्। यिनको क्षयीकरणले समग्र संरक्षित क्षेत्रको सुरक्षा कवच नै कमजोर पार्दछ। जैविक विविधता महासन्धि (CBD) को छैटौं सम्मेलनमा अङ्गीकृत "इकोसिस्टम अप्रोच" (ecosystem approach) ले पारिस्थितिकी प्रणालीको एकीकृत र समग्र व्यवस्थापनलाई जोड दिएको छ। दफा ५क ले यस्ता अन्तर्राष्ट्रिय संरक्षण सिद्धान्तहरूलाई उपेक्षा गरेको छ। संरक्षित क्षेत्रहरूको एकीकृत र अखण्ड संरक्षण भावी पिढीको पर्यावरणीय अधिकारको सुनिश्चितता (intergenerational equity) को अनिवार्य पूर्वशर्त हो । एउटै संरक्षित क्षेत्रभित्र द्वैत व्यवस्थापन प्रणालीले स्रोत-साधनको अपव्यय, प्रतिद्वन्द्वी प्राथमिकताहरू र समन्वयको अभाव ल्याउने तथ्य विश्वका अनेकौं संरक्षित क्षेत्रहरूको अनुभवले प्रमाणित गरेको छ। संरक्षित क्षेत्रभित्र एकपटक "कम संवेदनशील" क्षेत्र तोकिएपछि त्यसको दायरा क्रमशः विस्तार हुँदै जाने र कालान्तरमा अतिसंवेदनशील क्षेत्र पनि मिचिँदै जाने (Incremental ecological degradation cycle) प्रवृत्ति देखिएको छ।यसर्थ,  राष्ट्रिय निकुञ्ज तथा वन्यजन्तु ऐनमा थप भएको दफा ५क. तर्फ हेर्दा, उक्त दफा ५क. ले नेपाल सरकारलाई संरक्षित क्षेत्रलाई कुनै भागलाई "अतिसंवेदनशील क्षेत्र" भनी लेबल लगाउन सक्ने अत्यन्त विस्तृत र अनियन्त्रित अधिकार प्रदान गरेको छ र यसले "अतिसंवेदनशील" र "कम संवेदनशील" भन्ने कृत्रिम विभाजन सिर्जना गरेको छ, जुन वैज्ञानिक रूपमा अनुचित र पारिस्थितिकीय दृष्टिकोणले हानिकारक छ। यहाँ विधायिकाले वैध उद्देश्य देखाएर अवैध लक्ष्य हासिल गर्न परोक्ष रूपमा संवैधानिक सीमाहरू नाघ्ने प्रयास गरेको देखिन आयो। 
७३.	"प्रकृति र मानव सहअस्तित्व कायम हुने गरी"
७४.	दफा ६(१क) मा प्रयुक्त "प्रकृति र मानव सहअस्तित्व कायम हुने गरी" भन्ने वाक्यांश  एउटा विडम्बनापूर्ण छलकपट जस्तो देखिन्छ। संरक्षित क्षेत्रमा "राष्ट्रिय प्राथमिकताप्राप्त आयोजना" वा "राष्ट्रिय गौरवको आयोजना" जस्ता ठूला विकास आयोजनाहरू सञ्चालन गर्दा प्रकृति र मानवबीच सहअस्तित्व कसरी कायम हुन सक्छ? यो वाक्यांश एउटा कानूनी चतुराई मात्र होइन, एउटा छल हो भन्ने देखिन आउछ। यसले संरक्षित क्षेत्रको अखण्डता, जैविक विविधता र पारिस्थितिकीय सन्तुलनमाथि गम्भीर आघात पुर्‍याउने आयोजनाहरूलाई वैधता प्रदान गर्न खोजेको जस्तो देखिन्छ। दफा ६(१क) मा उल्लिखित "प्रकृति र मानव सहअस्तित्व" को अवधारणा प्रायः एक मिथक बन्छ जब ठूला विकास आयोजनाहरू संरक्षण क्षेत्रभित्र कार्यान्वयन गरिन्छन्। यहाँ "सहअस्तित्व" भन्ने शब्द वातावरणीय क्षतिलाई न्यायोचित ठहर्‍याउने एक कुटिल उपायको रूपमा प्रयोग भएको देखिन्छ। 
७५.	राष्ट्रिय प्राथमिकताप्राप्त आयोजना
७६.	राष्ट्रिय प्राथमिकताप्राप्त, लगानी बोर्डबाट स्वीकृत वा राष्ट्रिय गौरवका आयोजनाहरू सामान्यतया विशाल भौतिक संरचनाहरू, ठूला पूर्वाधार परियोजनाहरू र प्रभावशाली औद्योगिक प्रतिष्ठानहरू हुन्। यी आयोजनाहरूको बृहत् प्रकृति र व्यापक भौतिक उपस्थितिका कारण संरक्षित क्षेत्रको सुक्ष्म र संवेदनशील पारिस्थितिकी प्रणालीमा अकल्पनीय र अपूरणीय क्षति पुर्‍याउने अत्यधिक सम्भावना रहन्छ। संरक्षित क्षेत्रबाहिर, यस्ता मेगा-परियोजनाहरूलाई राष्ट्रिय विकासको प्रतीक, आर्थिक समृद्धिको बाहक र प्रगतिको पर्यायवाची मानिन्छ। तर पारिस्थितिकीय दृष्टिले अति संवेदनशील संरक्षित क्षेत्रहरूभित्र, यिनै आयोजनाहरूले जैविक विविधताको अपूरणीय क्षति, पारिस्थितिकीय अखण्डताको विखण्डन र प्राकृतिक सन्तुलनमा गम्भीर विचलन ल्याउन सक्छन्। यसरी संरक्षित क्षेत्रबाहिर विकासको संवाहक मानिएका परियोजनाहरू संरक्षित क्षेत्रभित्र पारिस्थितिक विनाशका वाहक बन्न पुग्दछन्। ठूला भौतिक संरचनाहरूको निर्माणले वन्यजन्तुका बासस्थानहरू विखण्डित हुन्छन् जसले तिनीहरूको प्राकृतिक गतिविधि, प्रजनन चक्र र आवागमन मार्गहरूमा अवरोध सिर्जना गर्न सक्दछ। यसले दुर्लभ प्रजातिहरूको अस्तित्वमा प्रत्यक्ष खतरा उत्पन्न गर्दछ। संरक्षित क्षेत्रभित्र अवस्थित अद्वितीय र सङ्कटापन्न वनस्पति तथा जीवजन्तुका प्रजातिहरू जसको संरक्षणका लागि नै यी क्षेत्रहरू स्थापित गरिएका हुन् स्वयं तिनीहरूनै यस्ता ठूला आयोजनाहरूको निर्माण र सञ्चालनबाट प्रत्यक्ष वा अप्रत्यक्ष रूपमा प्रभावित हुन्छन्। यो क्षति प्रायः अपूरणीय हुन्छ। संरक्षित क्षेत्रहरूले प्रदान गर्ने जल आपूर्ति नियमन, भू-क्षय नियन्त्रण, कार्बन सञ्चिति, परागसेचन, जैविक नियन्त्रण जस्ता अमूल्य पारिस्थितिक सेवाहरू औद्योगिक वा पूर्वाधार विकासका गतिविधिहरूद्वारा गम्भीर रूपमा प्रभावित हुन्छन्। ठूला औद्योगिक र पूर्वाधार परियोजनाहरूले वायु, जल, ध्वनि, माटो र प्रकाश प्रदूषण सिर्जना गर्दछन् जसले संरक्षित क्षेत्रको प्राकृतिक पवित्रता र स्वच्छतालाई नष्ट गर्दछ। विशेषगरी जलाशयहरूमा हुने प्रदूषणले जलीय पारिस्थितिकी प्रणालीलाई अति संवेदनशील बनाउँछ। वनक्षेत्र फडानी, भूमि प्रयोग परिवर्तन र ठूला औद्योगिक गतिविधिहरूले स्थानीय जलवायुमा परिवर्तन ल्याउनुका साथै ग्लोबल वार्मिङमा योगदान पुर्‍याउँछन् जसले संरक्षित क्षेत्रको सम्पूर्ण पारिस्थितिकीलाई प्रभावित गर्दछ। बाह्य हस्तक्षेपले आक्रामक गैररैथाने मिचाहा प्रजातिहरूको (invasive species) प्रवेश र प्रसारलाई सहज बनाउँछ जसले स्थानीय प्रजातिहरूलाई प्रतिस्थापित गरी पारिस्थितिक अखण्डतामा खलल पुर्‍याउँछ। ठूला आयोजनाहरूले मानवीय बसोबास, पूर्वाधार र गतिविधिहरूलाई आकर्षित गर्दछन् जसले संरक्षित क्षेत्रमा अतिरिक्त दबाब सिर्जना गरी अतिक्रमण बढाउँछ। संरक्षित क्षेत्रहरूको प्राकृतिक सौन्दर्य र शान्त वातावरण यिनको अद्वितीय विशेषता हो जसले पर्यटक र अनुसन्धानकर्ताहरूलाई आकर्षित गर्दछ। औद्योगिकीकरणले यस अद्वितीय विशेषतालाई नष्ट गरी पर्यटन र सांस्कृतिक महत्त्वमा ह्रास ल्याउँछ। ठूला आयोजनाहरूले यी स्रोतहरूको उपलब्धतामा परिवर्तन ल्याई स्थानीय जीविकोपार्जनमा प्रतिकूल प्रभाव पार्न सक्दछन्। संरक्षित क्षेत्रहरू स्थापना गर्दा दीर्घकालीन संरक्षणको अभिप्राय राखिएको हुन्छ। तर अल्पकालीन आर्थिक लाभका लागि यी क्षेत्रहरूमा ठूला आयोजनाहरू सञ्चालन गर्दा यो दीर्घकालीन प्रतिबद्धताको अवमूल्यन हुन्छ। वास्तवमा संरक्षित क्षेत्रहरू प्रकृतिको अमूल्य खजाना हुन् जसको अस्तित्व र अखण्डता सुनिश्चित गर्नु सबैको दायित्व हो। वास्तविक दिगो विकासको मार्ग भनेकै संरक्षित क्षेत्रहरूको पूर्णता र अखण्डतालाई कायम राख्दै तिनको बाहिर मात्र विकासका गतिविधिहरू सञ्चालन गर्नु हो।
७७.	राष्ट्रिय निकुञ्ज तथा वन्यजन्तु ऐन, २०२९ को दफा ६ को उपदफा (१क) मा प्रयुक्त "राष्ट्रिय प्राथमिकताप्राप्त आयोजना", "लगानी बोर्डबाट स्वीकृत आयोजना" वा "राष्ट्रिय गौरवको आयोजना" जस्ता शब्दावलीहरू अत्यन्त अस्पष्ट, धुमिल र व्यापक व्याख्या गर्न सकिने खालका छन्। भलै अन्य केही कानूनहरूमा यी पदावलीहरूको परिभाषा र मापदण्ड तोकिएको होला तर यी परिभाषाहरू अत्यन्त परिवर्तनशील र अस्थिर छन्।  एकातर्फ कार्यकारी निकायलाई जुनसुकै बेला यी परिभाषा र मापदण्ड परिवर्तन गर्ने असीमित अधिकार भएकाले यी परिभाषाहरू भोलि पनि यथावत् रहने कुनै सुनिश्चितता छैन। अर्कोतर्फ उक्त शब्दावलीहरूको स्वेच्छाचारी तथा स्वार्थपरक व्याख्या गरी संरक्षित क्षेत्रहरूको संवैधानिक संरक्षणलाई निष्प्रभावी तुल्याउँदै वन्यजन्तु बासस्थानमाथि आयोजनामूलक अतिक्रमण गर्ने अवसर प्रदान गर्ने गरी कार्यपालिकालाई अत्यधिक र असीमित स्वविवेकीय अधिकार (Excessive and Untrammelled Discretionary Power) प्रत्यायोजन गरिएको छ। "राष्ट्रिय गौरव" वा "राष्ट्रिय प्राथमिकता" जस्ता भावनात्मक शब्दावलीको प्रयोग गरेर जुनसुकै आयोजनालाई यस श्रेणीमा पार्न सकिने भएकाले यो प्रावधान अत्यन्त दुरुपयोग योग्य छ।  
७८.	"तोकिए बमोजिम"
७९.	संविधानवादको मूल प्रतिज्ञा शक्तिको नियन्त्रित र मर्यादित प्रयोग हो। राष्ट्रिय निकुञ्ज तथा वन्यजन्तु ऐन, २०२९  मा थप भएको दफा ६ को उपदफा (१क) मा प्रयुक्त  "तोकिए बमोजिम स्वीकृति दिन सक्नेछ" भन्ने वाक्यांशले गम्भीर संवैधानिक र कानूनी प्रश्नहरू उठाएको छ। "तोकिए बमोजिम" भन्ने वाक्यांशले कार्यपालिकालाई अपरिभाषित र अनिश्चित दायरामा निर्णय गर्ने अधिकार प्रदान गरेको देखिन्छ। यस्तो अस्पष्ट प्रत्यायोजनले कानूनी निश्चितता र पूर्वानुमान योग्यता जस्ता विधिको शासनका तत्त्वहरू अवमूल्यन भएका छन्।  विधायिकाद्वारा स्पष्ट मापदण्ड निर्धारण नगरिँदा कार्यपालिकाको निर्णयलाई कुन मापदण्डमा परीक्षण गर्ने भन्ने अस्पष्टतासमेत रहन्छ जसले जवाफदेहिताको प्रणालीलाई कमजोर बनाउँछ। अस्पष्ट कानूनी प्रावधानले नियमनकारी भ्रष्टाचार (regulatory corruption) को सम्भावना बढाउँछ जहाँ अनुचित प्रभावका आधारमा नियम र मापदण्डहरू परिवर्तन गरिन सक्छन्। मौलिक अधिकारसँग जोडिएका विषयमा अझ बढी स्पष्टता र निश्चितताको आवश्यकता हुन्छ। वातावरण र विकासबीचको सन्तुलन भनेको मौलिक अधिकारको कार्यान्वयनसँग जोडिएको विषय हो। यस्तो संवेदनशील विषयमा "तोकिए बमोजिम" भन्ने अस्पष्ट प्रावधान राखेर कार्यपालिकालाई अत्यधिक विवेकाधिकार दिनु मौलिक हकको संरक्षणको दृष्टिकोणबाट उपयुक्त देखिँदैन। अर्कोतर्फ  "तोकिए बमोजिम" भन्ने वाक्यांशले कानूनी अनिश्चितता सिर्जना गर्दछ जसले नागरिकहरूको स्वच्छ वातावरणको हकको प्रभावकारी कार्यान्वयनमा अवरोध उत्पन्न गर्न सक्छ। स्वच्छ वातावरणको हक जस्तो महत्वपूर्ण मौलिक अधिकारको विषयमा "तोकिए बमोजिम" भन्ने अस्पष्ट र अनिश्चित वाक्यांशद्वारा कार्यपालिकालाई अनियन्त्रित स्वविवेकीय अधिकार प्रदान गर्नु संवैधानिक मूल्य र मान्यताको विपरीत हुन्छ। कानून निर्माणको अधिकार विधायिकाको अन्तर्निहित अधिकार हो जुन राज्यको सार्वभौम शक्तिसँग जोडिएको छ। विधायिका जनताको प्रत्यक्ष प्रतिनिधित्व गर्ने निकाय हो जसले वातावरणीय नीति र विकासको प्राथमिकता निर्धारण गर्ने क्षमता राख्दछ। "तोकिए बमोजिम" भन्ने अस्पष्ट शब्दावलीले स्वीकृतिको प्रक्रिया, मापदण्ड र आवश्यक सुरक्षा उपायहरू पूर्णतः अनिश्चित बनाएको छ। यस प्रावधानले वातावरणीय सुरक्षा र जैविक विविधताको संरक्षण गर्नुपर्ने संवैधानिक दायित्व भएको सरकारलाई नै संरक्षित क्षेत्रमा विकास आयोजनाहरू सञ्चालन गर्न अनुमति दिने एकल र अनियन्त्रित अधिकार प्रदान गरेको छ। नेपालको संविधानको धारा ३० को उपधारा (३) ले वातावरण र विकासबीच "समुचित सन्तुलन" को आधार र मापदण्ड विधायिकाले नै तोक्नुपर्ने भनी अपेक्षा गरेको छ। यो संवैधानिक शब्दावली आफैँमा महत्वपूर्ण छ किनकि यसले वातावरण र विकासबीचको सन्तुलन जस्तो नीतिगत महत्वको विषय जनप्रतिनिधिमूलक निकायबाट निर्धारित हुनुपर्ने मान्यतालाई प्रतिबिम्बित गर्दछ। तथापि सम्बन्धित कानूनमा "तोकिए बमोजिम" भन्ने वाक्यांशको प्रयोगले विधायिकाले आफ्नो आधारभूत संवैधानिक जिम्मेवारीलाई कार्यपालिकामा हस्तान्तरण गरेको छ। यो प्रत्यायोजित विधायनको सिद्धान्तसँग स्पष्ट विरोधाभास पनि देखिन्छ। संविधानले विधायिकालाई प्रत्यायोजित गरेको अधिकारको विधायिकाले पुनः प्रत्यायोजन गर्नु सिद्धान्ततः अमान्य हुन्छ। Delegata potestas non potest delegari सिद्धान्त अनुसार स्वविवेकीय अधिकार त्यही अधिकारीद्वारा प्रयोग गर्नुपर्छ जसलाई सम्बन्धित कानूनले अधिकार दिएको छ। किनभने कानूनले त्यस अधिकारीको निर्णयमा विश्वास राखेको हुन्छ र स्वयं त्यो अधिकारीले नै कानूनद्वारा सुम्पिएको कार्य सम्पादन गर्नु पर्छ। कानून निर्माणमा विधायिकासँग  अन्तरनिहित अधिकार (instrinsic power) हुन्छ र संविधानले परिकल्पना गरेका कानूनहरूको संविधानले अपेक्षा गरे अनुरूप विधायिकाले नै  निर्माण गर्नुपर्ने हुन्छ जसलाई अतिशय रूपमा प्रत्यायोजन गर्न सकिँदैन ।  
८०.	संविधानको धारा ३०(३) मा "..." भन्ने स्पष्ट व्यवस्था रहेको छ। यस प्रावधानको मर्म स्पष्ट छ - विकास र वातावरणबीच सन्तुलन कायम राख्न कानून निर्माण गर्न सकिन्छ भन्ने हो। तर यसको विपरीत, केही प्रत्यर्थी र सरोकारवालाहरूले यस व्यवस्थालाई त्रुटिपूर्ण व्याख्या गरी निर्माण गरिएको कानूनले प्रत्यायोजन विधायनका मौलिक सिद्धान्तहरू समेत उल्लङ्घन गरेको छ। विशेषगरी "अति संवेदनशील क्षेत्र" तोक्ने असीमित स्वविवेकीय अधिकार सरकारलाई प्रत्यायोजन गरेका छन्। यो शक्ति पृथक्करणको सिद्धान्त विपरीत छ। अमेरिकी न्यायिक इतिहासको प्रासङ्गिकता प्रत्यर्थीहरूको लिखित जवाफमा असीमित प्रत्यायोजन विधायनको वैधता पुष्टि गर्न Ogden v. Saunders (१८२७) को मुद्दालाई उद्धृत गरिएको पाइन्छ। तर यो तर्क ऐतिहासिक रूपमा अपूर्ण छ। Ogden v. Saunders को नजिरलाई सन् १९३५ मा अमेरिकी सर्वोच्च अदालतले Schechter Poultry Corp. v. United States (जसलाई "Sick Chicken Case" पनि भनिन्छ) को मुद्दामा स्पष्ट रूपमा overrule गर्दै "Congress cannot delegate its legislative authority to the executive branch." भन्ने सिद्धान्त प्रतिपादन गरेको छ।  अतः असीमित प्रत्यायोजन विधायनले संविधानमा परिकल्पना गरिएको कानूनको शासन (rule of law) को अवधारणालाई नै समाप्त पार्ने खतरा रहन्छ। यो संवैधानिक लोकतन्त्रको मूलभूत सिद्धान्तहरूको प्रतिकूल हुन्छ। त्यसैले "अति संवेदनशील क्षेत्र" तोक्ने असीमित अधिकार कार्यकारी निकायलाई प्रदान गर्ने कुनै पनि कानून संविधानको मर्म र भावना विपरीत हुने स्पष्ट छ। 
८१.	 संविधानद्वारा सिर्जित शक्ति र अधिकारहरूमा विशेष महत्त्व र संवेदनशीलता हुने हुँदा संवैधानिक अधिकारहरूको मामलामा यो सिद्धान्त अझ कठोर र कडाइका साथ लागू हुनुपर्ने हुन्छ। संविधानले विशेष अधिकारीहरूलाई निश्चित अधिकार दिँदा उनीहरूलाई त्यसको प्रयोगमा जवाफदेही र उत्तरदायी बनाउने अपेक्षा गरेको हुन्छ। यदि त्यस्तो अधिकार अन्य निकायमा सारिन्छ भने जवाफदेहिताको श्रृंखला टुट्न जान्छ र संवैधानिक नियन्त्रण प्रणाली अप्रभावकारी हुन्छ। उदाहरणको लागिः निवेदक विज्ञानसिंह विष्ट र प्रत्यर्थी प्रधानमन्त्री तथा मन्त्रिपरिषदको कार्यालयसमेत भएको ०७८-WF-००२५ निवेदनमा संरक्षित क्षेत्रभित्र भौतिक पूर्वाधारहरूको निर्माण एवं सञ्चालनसम्बन्धी कार्यनीति, २०६५ मा संशोधन गर्ने नेपाल सरकार, मन्त्रिपरिषद्‍को निर्णयलाई चुनौति दिइएकोमा यस अदालतको पूर्ण इजालासबाट निम्न बेहोरा उल्लेख गरी रिट खारेज भएको छः 
कानूनी स्रोत नभएको कार्यनीति नीतिगत दस्तावेज भएको र यस्तो नीति निर्माण वा संशोधन गर्ने विषय कार्यकारीको अधिकारक्षेत्रभित्र रहने देखिन्छ। विकास सम्बन्धी नीति तथा कार्यनीति निर्माण र संशोधन गर्ने जस्ता विषय विशुद्ध कार्यकारीले गर्ने नीतिगत निर्णय अन्तर्गत पर्ने भएकाले यस्ता विषयमा नेपाल सरकारले संविधानको परिधिभित्र रही निर्णय गर्न सक्ने नै देखिन्छ। यसबाट उक्त कार्यनीतिमा संशोधन गर्ने नेपाल सरकार मन्त्रिपरिषद्‍को मिति २०७८।२।१३ को निर्णयलाई अन्यथा गरिरहनु पर्ने देखिएन।
यस दृष्टान्तबाट के कुरा बुझ्न महत्वपूर्ण छ भने यदि कानूनको आवश्यकता रहेको अवस्थामा त्यहाँ कार्यपालिकाबाट कुनै निर्णय गरेर वा नीति बनाएर त्यस्तो कानूनको अभावलाई पूर्ति गर्ने गरी काम चलाउन खोजिन्छ भने त्यस्तो अवस्थामा अदालतलाई त्यस्तो निर्णय वा नीतिको न्यायिक पुनरावलोकन गर्ने कार्य सकसपूर्ण हुनसक्छ।  रिट निवेदक शेरबहादुर देउबासमेत रहेको संसद विघटन सम्बन्धी  विवादको निरुपण गर्दा राज्यका अंङ्गहरुको अधिकारको प्रयोग सीमा सम्बन्धमा व्याख्या गर्दै भनिएको छ: 

राज्यका प्रत्येक अङ्गले आफ्नो अधिकारको प्रयोग गर्दा संविधान र कानूनद्वारा निर्धारित सीमाभित्र रहनु पर्दछ। अर्को अङ्गलाई निषेध गर्ने वा निष्प्रभावी तुल्याउने कुराले शक्तिपृथकीकरण तथा नियन्त्रण र सन्तुलनको सिद्धान्तको प्रयोग र पालनामा अनुचित अवरोध पैदा हुन जान्छ। लोकतान्त्रिक सरकार भन्नाले सीमित सरकार (Limited Government) हो भन्ने मानिन्छ। संविधानले अनुमति नदिएको कुरामा कार्यकारिणी अधिकारको प्रयोग हुन नसक्ने” 
प्रस्तुत व्याख्याको रोहमा हेर्दा संविधानले शक्तिको बाँडफाँड र नियन्त्रणको जटिल प्रणाली स्थापना गरेको हुन्छ र यदि यी संवैधानिक शक्ति र  अधिकारीहरू अन्यत्र प्रत्यायोजन गरियो भने यसले शक्ति संतुलन र नियन्त्रणको प्रणाली नै विघटित हुन सक्छ भन्ने खतरा देखिन्छ।
८२.	संरक्षित क्षेत्रमा विकास निर्माणको अनुमति दिने निर्णय सरकारको विशेषाधिकार हो भन्ने तर्क सार्वजनिक विश्वासको सिद्धान्तको विरुद्ध छ। सरकार प्राकृतिक सम्पदाको मालिक होइन, न्यासी मात्र हो । संरक्षित क्षेत्रहरू वर्तमान र भावी पुस्ताका लागि सार्वजनिक न्यासको रूपमा व्यवस्थित गरिएका हुन्। सरकारको निर्णय गर्ने अधिकार निसर्त छैन। यसले पर्यावरणीय सन्तुलन र भावी पुस्ताको हितलाई उल्लङ्घन गर्ने निर्णय लिन सक्दैन। सरकारको विशेषाधिकारको नाममा अन्तरपुस्ता न्यायको सिद्धान्तलाई उल्लङ्घन गर्ने कार्य शक्तिको दुरुपयोग र जिम्मेवारीको अवहेलना हो। संरक्षित क्षेत्रहरूलाई विकासको लागि समर्पण गर्दा अल्पकालीन आर्थिक लाभ हासिल होला तर त्यसले पारिस्थितिकीय सन्तुलनमा पार्ने दीर्घकालीन प्रभावको मूल्य चुकाउन भावी पुस्ता असमर्थ हुन सक्छन्। "विकास र समृद्धिका बाटो" खोज्ने नाममा प्राकृतिक संरक्षणको विसर्जन गर्नु भावी पुस्ताको पारिस्थितिकीय अधिकारमाथिको अतिक्रमण हो। स्वस्थ पारिस्थितिकीय प्रणाली बिना भौतिक विकासको कुनै सार्थकता रहँदैन। वातावरणीय विनाशद्वारा सिर्जित संकटले भौतिक विकासको प्रतिफल उपभोग गर्ने क्षमता नै समाप्त गर्नसक्छ। भावी पुस्ताको अपहरणीय पारिस्थितिकीय अधिकारमाथि अतिक्रमण अक्षम्य मानिन्छ। अतः विनाशकारी प्रावधानहरूलाई संरक्षणको मुखुन्डो लगाएर प्रस्तुत गरिनु कपट हो। यस्ता कानूनी प्रावधानहरूले भावी पुस्ताको पारिस्थितिकीय अधिकारमाथि अतिक्रमण गर्दछन्, जो अन्तरपुस्ता न्यायको दृष्टिकोणबाट बदरयोग्य देखिन आयो।  
८३.	"मध्यवर्ती क्षेत्रमा संघ, प्रदेश र स्थानीय तहले निर्माण गर्ने आयोजना सञ्चालन गर्न सक्नेछ"
८४.	"मध्यवर्ती क्षेत्रमा संघ, प्रदेश र स्थानीय तहले निर्माण गर्ने आयोजना सञ्चालन गर्न सक्नेछ" भन्ने  वाक्यांशमा व्यापक, अपरिभाषित र असीमित अनुमतिको खतरा निहित रहेको देखिन्छ। यहाँ "आयोजना" भन्ने शब्दको कुनै विशिष्ट परिभाषा वा प्रकृतिको सीमाङ्कन नगरिएकोले जुनसुकै प्रकारका आयोजनाहरू चाहे ती संरक्षणमैत्री होउन् वा घातक औद्योगिक परियोजना सञ्चालन गर्न सकिने द्वार खुल्ला छ।  आयोजनाको आकार, क्षमता, लगानी परिमाण वा प्रभाव क्षेत्रको कुनै पनि सीमा निर्धारण गरिएको छैन। साथै आयोजनाहरू कति अवधिका लागि सञ्चालन हुने? स्थायी वा अस्थायी? यसको कुनै उल्लेख छैन। एकछिनलाई लघु आयोजना नै लघु समयको लागि सञ्चालन गरिने हो भने पनि संघ, प्रदेश र स्थानीय तहबीच कुन आयोजना कुन निकायले सञ्चालन गर्न सक्ने भन्ने स्पष्ट विभाजन छैन जसले दोहोरो अधिकारक्षेत्र र अन्तरनिकाय द्वन्द्वको स्थिति सिर्जना गर्न सक्छ। वातावरणीय ह्रासको क्षतिपूर्तिको विषयमा तीनै सरकारले एक अर्कालाई दोषारोपण गर्ने अवस्था हुनसक्छ।  एउटै मध्यवर्ती क्षेत्रमा तीनवटै तहका सरकारले छुट्टाछुट्टै आयोजनाहरू सञ्चालन गर्दा उत्पन्न हुने  समग्र पर्यावरणीय प्रभाव (cumulative effect) भयङ्कर हुन सक्ने कुरालाई नजर अन्दाज गर्न मिल्ने देखिंदैन। 
८५.	संरक्षित क्षेत्रमा विकास निर्माणको नाममा गरिने हस्तक्षेपले आदिवासी-जनजातिहरूको परम्परागत रीतिरिवाज, जीवनशैली र आजीविकामा नकारात्मक प्रभाव पार्न सक्दछ। संरक्षित क्षेत्रसँग सम्बन्धित आदिवासी समुदायहरूको परम्परागत ज्ञान, सीप र प्राकृतिक स्रोतको दिगो उपयोगको अभ्यासलाई विकास निर्माणका क्रियाकलापहरूले खल्बल्याउँछन्। आदिवासी-जनजातिहरूको संरक्षित क्षेत्रसँगको आध्यात्मिक, सांस्कृतिक र जैविक सम्बन्धलाई विस्थापित गर्ने कार्य सामाजिक न्यायको सिद्धान्त विपरीतसमेत हुने देखिन्छ। संरक्षित क्षेत्रको संरक्षण र व्यवस्थापनमा त्यहाँका रैथाने वसोबासीको सहभागिता र परम्परागत ज्ञानको प्रवर्द्धन अपरिहार्य छ। संरक्षित क्षेत्रभित्र र वरिपरि रहेका स्थानीय समुदायको हित भन्दा प्रभुत्व वर्गलाई फाइदा पुग्ने खालका आयोजनाहरूलाई प्राथमिकता दिन सक्ने प्रावधानले मध्यवर्ती क्षेत्रका वासीको निम्ति ल्याइएको भन्ने तर्क किमार्थ विश्वसनीञ छैन। यहाँ प्रकृतिको आफ्नो अधिकार र मूल्य हुन्छ भन्ने पारिस्थितिकीय न्यायको सिद्धान्तलाई पूर्णतः अस्वीकार गरी प्राकृतिक सम्पदालाई केवल मानवीय शोषणको वस्तुको रूपमा हेर्ने संकीर्ण र तुच्छ शोच प्रतिविम्वित भएको देखिन आयो।  
८६.	सरोकारवालाहरूसँग परामर्शको अभाव
८७.	मध्यवर्ती क्षेत्र सम्बन्धी व्यवस्था अध्यादेशमा समावेश नभएको तर ऐनमा थप भएको व्यवस्था रहेको भनी देखिन आयो । अध्यादेश  स्वीकृत सम्बन्धी संसदीय पक्रिया हेर्दा यो मिति .... पेश भई मिति ... स्वीकृत भएको भन्ने देखिन आयो। अतः अध्यादेशमा उपरोक्त प्रावधान थप गरी स्वीकृत गर्ने सम्बन्धमा  सरोकारवालासँग सो विषयमा छलफल हुन सक्ने अवस्था देखिंदैन। यसले कानून निर्माणको सहभागितात्मक सिद्धान्तको गम्भीर उल्लङ्घन भएको देखिन्छ। कानून संशोधन गर्दासमेत सरोकारवालासँग प्रयाप्त छलफल गर्नको निम्ति सर्वोच्च अदालतल पटक पटक आदेश गरेको पाइन्छ।   कानून निर्माण प्रक्रियामा सम्बन्धित सरोकारवालाहरूको सहभागिता आधुनिक लोकतान्त्रिक राज्य व्यवस्थाको आधारभूत मूल्य हो। मध्यवर्ती क्षेत्रसम्बन्धी व्यवस्था अध्यादेशमा नराखी एकाएक ऐनमा समावेश गर्नुले स्थानीय समुदाय, वन उपभोक्ता समूह, प्राकृतिक स्रोत व्यवस्थापनमा संलग्न संस्थाहरू र विज्ञहरूलाई आफ्नो धारणा राख्ने अवसरबाट बञ्चित गरिएको छ। यस्तो एकतर्फी र हतारमा गरिएको कानूनी संशोधनले न केवल कानूनको वैधता र स्वीकार्यतामा प्रश्न उठाउँछ बल्कि लोकतन्त्रको आधारभूत मूल्य र मान्यतामाथि नै आघात पुर्‍याउँछ। प्रभावकारी, न्यायपूर्ण र दिगो कानूनी व्यवस्थाका लागि सहभागितामूलक र पारदर्शी कानून निर्माण प्रक्रिया अपरिहार्य हुँदाहुँदै हठात रूपमा जारी गरेको देखिन आयो। 
८८.	"समुचित सन्तुलन"
८९.	नेपालको संविधानको धारा ३० को उपधारा (३) ले  वातावरण र विकासबीचको अपेक्षा गरेको छ। "समुचित सन्तुलन" राष्ट्रको दिर्घकालीन समृद्धि र पारिस्थितिकीय स्थिरताको आधारशिला हो। वास्तवमा विकास र वातावरणबीच "समुचित सन्तुलन" भनेको प्राकृतिक संरक्षणलाई पनि विकासको समान साझेदारको रूपमा मान्यता दिनु हो। अर्थात प्रकृतिको संरक्षण स्वयंलाई विकासको एउटा आयमको रूपमा ग्रहण गर्नु हो। उपरोक्त प्रावधानले राष्ट्रिय प्राथमिकताप्राप्त, लगानी बोर्डबाट स्वीकृत वा राष्ट्रिय गौरवका आयोजनाहरूलाई प्रकृति संरक्षणभन्दा माथि राखी विकासलाई अत्यधिक भारोत्तोलन (weightage) गरी "समुचित सन्तुलन"को संवैधानिक मार्गदर्शनलाई अवमूल्यन गरेको छ। यसले गर्दा राष्ट्रिय गौरवका आयोजना जस्ता सम्मोहनात्मक भाष्य सिर्जना गरी संरक्षित क्षेत्रहरूको अखण्डता र अस्मितामाथि गिद्धेदृष्टि लगाउन खोजिएको देखिन्छ। संरक्षित क्षेत्रहरू आर्थिक विकासको बाधकको रूपमा होइन, बरु दिर्घकालीन राष्ट्रिय समृद्धिको आधारस्तम्भको रूपमा हेरिनु पर्दछ। प्राकृतिक सम्पदा र जैविक विविधताको संरक्षण स्वयं विकासको एक अनिवार्य आयाम हो, जुन कुरालाई "समुचित सन्तुलन" को मौलिक दर्शनले पनि आत्मसात गरेको छ। प्राकृतिक सम्पदा र जैविक विविधताको संरक्षण स्वयं विकासको एक अनिवार्य आयाम हो, जुन कुरालाई धारा ३० को उपधारा (३) मा प्रयुक्त "समुचित सन्तुलन" को मौलिक दर्शनले पनि आत्मसात गरेको छ। संविधानको धारा ५७ अनुसार राज्यशक्तिको प्रयोग संविधान र कानून बमोजिम हुनुपर्ने हुँदा र धारा ५१(छ) अनुसार वातावरण संरक्षण राज्यको नीति हुनुको साथै धारा ३० अनुसार स्वच्छ वातावरणमा बाँच्न पाउने हक प्रत्येक नागरिकको मौलिक हक भएकोले, यस्तो गम्भीर र महत्वपूर्ण विषयमा "समुचित सन्तुलन" का आधार, मापदण्ड, प्रक्रिया र सीमाहरू स्पष्ट रूपमा विधायिकी कानूनमा नै परिभाषित र निर्धारित हुनुपर्ने अपरिहार्यता रहन्छ। "समुचित सन्तुलन" मुख्यतया आर्थिक सूचकांकहरू भन्दा पनि पारिस्थितिकीय सूचकांकहरू मार्फत मापन गरिनुपर्छ, जसले प्रकृतिका मापदण्डहरूलाई संवैधानिक अनुपालनको केन्द्रमा राख्छ। यो संरचनाले के सङ्केत गर्छ भने यदि वातावरणीय क्षति स्वीकार्य सीमा भन्दा बढी भएमा विकासलाई पूर्ववत रूपमा फर्काउन सकिने (reversible) गरी डिजाइन गरिनुपर्छ। यो नै नेपालको संविधानको धारा ३० को उपधारा (३) ले विधायिकालाई दिएको म्यान्डेट हो। निवेदक वरिष्ठ अधिवक्ता प्रकाशमणी शर्मा समेत र प्रत्यर्थी नेपाल नागरिक उड्डयन प्राधिकरण, राप्ट्रिय गौरव आयोजना, कार्गो कम्प्लेक्स, गौरिगाउँसमेत भएको निवेदनमा “विकासको एकाङ्की नाममा अन्धाधुन्द वातावरणीय विनास स्वीकार्य विषय बन्न सक्दैन र वातावरण र विकास बीच समुचित सन्तुलन हुनु आवश्यक हुन्छ" भनी व्याख्या भएको छ।   विशेषगरी स्वच्छ वातावरणको हकसँग अन्योन्याश्रित रूपमा सम्बन्धित "वातावरण र विकासबीच समुचित सन्तुलन" जस्तो महत्त्वपूर्ण विषयमा नीतिगत निर्णय विधायिकाले नै गर्नुपर्छ। विधायिकाले आफ्नो संवैधानिक जिम्मेवारीलाई  कार्यपालिकाको जिम्मामा थोपार्न मिल्दैन।
९०.	"अन्य उद्योग व्यवसाय" को व्यापक दायरा
९१.	"पर्यापर्यटन (इकोटुरिजम) लगायत अन्य उद्योग व्यवसाय" शब्दावलीको अस्पष्ट, व्यापक र सीमाविहीन परिभाषाले संरक्षित वनक्षेत्रहरूको भविष्यमाथि एउटा गम्भीर प्रश्नचिह्न खडा गरेको छ। यो अत्यधिक विस्तृत र अपरिभाषित शब्दावलीले  अमूल्य प्राकृतिक धरोहरहरू औद्योगिक दोहनको चपेटामा पर्ने भयावह सम्भावना देखिन्छ।  पर्यापर्यटन (ईकोटुरिजम) जस्ता वातावरण-मैत्री र संरक्षणमुखी गतिविधिहरूलाई प्रोत्साहित गर्दै, वातावरणमा गम्भीर प्रभाव पार्ने उद्योगहरूलाई स्पष्टतः निषेध गर्नुपर्दछ।  यहाँ "लगायत अन्य उद्योग व्यवसाय" जस्तो अनिर्दिष्ट वाक्यांशले भङ्गुर (fragile) पारिस्थितिकीय सन्तुलनहरूलाई चुड्कीभरमा विस्थापित गर्ने जोखिम बढाउँछ। औद्योगिक प्रदूषण, बासस्थान विखण्डन र अतिक्रमणका कारण यी प्राकृतिक प्रणालीहरूको अस्तित्व नै खतरामा पर्न सक्छ। यसले संरक्षित क्षेत्रहरूको दीर्घकालीन संरक्षणभन्दा अल्पकालीन आर्थिक लाभलाई प्राथमिकता दिने नीतिगत झुकावको संकेत गरेको देखिन्छ जसले पारिस्थितिकीय संरक्षणको आदर्श सिद्धान्तलाई उत्पादन र मुनाफाको दृष्टिकोणमा परिवर्तन गर्दछ। संरक्षित क्षेत्रहरूको स्थापना र व्यवस्थापनको मूल सिद्धान्त प्राकृतिक पारिस्थितिकीय प्रणालीहरूको संरक्षण हो। "अन्य उद्योग व्यवसाय" जस्तो असीमित र अपरिभाषित शब्दावलीले वन क्षेत्रभित्र प्रचण्ड औद्योगीकरणको चपेटामा पार्न सक्छ। यस्तो व्यवस्थाले प्रकृति संरक्षणको मूल उद्देश्यमाथि नै प्रहार गर्ने देखिन्छ । 
९२.	अन्तिम प्रश्न
लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ द्वारा राष्ट्रिय निकुञ्ज तथा वन्यजन्तु संरक्षण ऐन,२०२९ मा थप गरिएका दफा ५क र दफा ६(१क) का व्यवस्थाहरू नेपालको संविधानसँग व्यवस्थासँग बाझिएको छ वा छैन? निवेदन माग बमोजिमको आदेश जारी हुनुपर्ने हो वा होइन? भन्ने अन्तिम प्रश्नतर्फ विचार गर्दा, कुनै पनि कानून स्पष्ट, निश्चित, पूर्वानुमान योग्य र संविधानसम्मत हुनुपर्दछ। माथिका प्रकरण प्रकरणमा विवेचना गरिएबमोजिम उक्त प्रावधानले यी सबै आधारभूत मापदण्डहरूमा उल्लेखनीय कमी देखाएको छ जसले यसको वैधता र औचित्यमाथि गम्भीर प्रश्न उठाएको छ। यस्तो कपटपूर्ण र दोहोरो मापदण्डयुक्त कानूनी व्यवस्थाले न त लगानीकर्ताको दीर्घकालीन हित सुनिश्चित गर्दछ न त राज्यको प्राकृतिक सम्पदा र पर्यावरणीय संवेदनशीलता प्रतिको प्रतिबद्धतालाई नै समर्थन गर्दछ। समग्रमा यस्तो विसङ्गतिपूर्ण कानूनी व्यवस्थाले राज्यको प्राकृतिक सम्पदा तथा जैविक विविधताको संरक्षण प्रतिको राज्यको दायित्वलाई कमजोर बनाउँछ। राष्ट्रिय निकुञ्ज तथा वन्यजन्तु संरक्षण ऐन, २०२९ मा लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ द्वारा थप गरिएका दफा ५क. र ६(१क) ले निश्चयात्मक अर्थ दिन सक्ने देखिंदैन। कानूनी शब्दावली स्पष्ट, अर्थपूर्ण र सटीक हुनुपर्नेमा यी प्रावधानहरूमा प्रयुक्त भाषा अस्पष्ट, बहुअर्थी र दुरूपयोगको ढोका खोल्ने खालको छ। यस्तो सामान्यीकृत र अस्पष्ट भाषाको प्रयोगले कानूनी स्थिरता र पूर्वानुमान योग्यतालाई क्षीण गर्दछ जुन कुनै पनि कानूनको सफल कार्यान्वयनको लागि अपरिहार्य तत्व हो। विश्वका सबै सभ्य कानूनी प्रणालीहरूमा कानूनको भाषा स्पष्ट, निर्दिष्ट र मापनयोग्य हुनुपर्दछ भन्ने मान्यता रहेको छ। विधि निर्माणको सुविख्यात सिद्धान्त र विधायिकी विधिशास्त्र अनुरूप संसदीय विधायनमा कानूनी अन्तरवस्तुको स्पष्टता, निश्चितता र पूर्णता अपरिहार्य तत्व हुन् जुन कानूनको अतरङ्ग नैतिकता (internal morality) सँग सम्बन्धित छन्। यस्तो अन्तरङ्ग नैतिकताविहिन कानूनलाई कानूनको रूपमा मान्यता दिन सकिने हुँदैन ।  
९३.	राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ६(१क) मा रहेको संवैधानिक विरोधाभास केही शब्दावलीमा मात्र सीमित नभई समग्र दफाको अवधारणा, संरचना र अन्तर्वस्तुमा अन्तर्निहित छ। व्याख्या वा आंशिक बदरले मात्र यस दफाको मूलभूत संवैधानिक दोषहरूलाई सम्बोधन गर्न सम्भव देखिंदैन। बरू उल्टै कानूनी अनिश्चितता र व्याख्यात्मक जटिलतालाई बढावा दिने देखिन्छ। दफा ६(१क) ले विधायिकी मार्गदर्शन बिना कार्यपालिकालाई संरक्षित क्षेत्रभित्र भौतिक पूर्वाधार विकासका ठूला र विशाल आयोजनाहरू सञ्चालन गर्ने अनुमति दिने अधिकार दिएर मौलिक हकको कार्यान्वयनलाई जोखिममा पारेको छ। यसले मौलिक हकको संरक्षणमा विधायिकी अग्रसरताको अभाव देखाउँछ  जुन संविधानको प्रावधान र भावनाको विपरीत छ। उपरोक्त कानूनी विसङ्गतिहरूको विश्लेषणबाट राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ६(१क) को प्रावधान नेपालको संविधानसँग स्पष्ट असङ्गति राख्दछ भन्ने निष्कर्ष निस्कन्छ। यस प्रावधानले वातावरण संरक्षणको सार्वभौम सिद्धान्त, विधायिकी प्रत्यायोजनको कानूनी मान्यता, स्वविवेकीय अधिकारको सीमा र सहभागितात्मक कानून निर्माणको आधारभूत मूल्यहरूको उल्लङ्घन गरेको देखिन्छ। यसपूर्व पनि निकुञ्जक्षेत्रबाट सडक निर्माण गर्ने विषयमा सरकारको तर्फबाट विकासको ललिपप देखाएर र मध्यवर्ति क्षेत्रका जनवासीको भावनालाई ढाल बनाएर निकुञ्जक्षेत्रको स्रोतसाधनलाई निचोर्ने र प्रभुत्व वर्ग, व्यापारी र व्यवसायीको स्वार्थलाई भरणपोषण गर्ने कार्यलाई सर्वोच्च अदालतले यसरी लगाम लगाएको देखिन्छः  
सरकार सार्वजनिक सम्पत्तिको मालिक होइन, न्यासी मात्र हो। प्राकृतिक स्रोत वा सम्पदाको न्यास नेपालका सम्पूर्ण जनता, वर्तमान एवम् भावी पुस्ताको हितको लागि राखिएको हुँदा स्रोतको परिचालनको विषयमा देशका समस्त जनताको हित नहेरी सीमित व्यक्ति वा समुदायको लाभको लागि उसले जे पनि गर्छु भन्‍न मिल्दैन । प्राकृतिक स्रोतहरू राष्ट्रका समस्त जनता, वर्तमान र भावी पुस्ता वा सन्ततिसमेतका सम्पत्ति हुन् भन्‍ने कुरालाई सरकारले बुझ्नु र मनन गर्नुपर्ने।  
 मानव र प्रकृतिको सहअस्तित्व जस्ता मायावी शब्दजाल बुनी संरक्षणक्षेत्रलाई क्षेतविक्षेत गर्ने परिपञ्चहरू संवैधानिक नैतिकता, वातावरणीय न्याय, अन्तरपुस्ता समन्याय र नेपालले व्यक्त गरेका अन्तराष्ट्रिय प्रतिबद्धताको दृष्टिकोणले अस्वीकार्य रहेकोले नेपालको संविधानको मूल भावना, नागरिकको मौलिक हक र प्राकृतिक सम्पदाको दिगो संरक्षणको मार्ग प्रशस्त गर्न सो कानूनी व्यवस्थाहरू बदर घोषित गरिनुपर्ने देखिन आयो।
९४.	जब कुनै कानून संविधानविपरीत छ भन्ने निष्कर्ष निकालिन्छ, त्यसपछि उक्त कानूनलाई अमान्य र बदर घोषित गर्ने कार्य स्वविवेकमा निर्भर रहँदैन। यो अनिवार्य परिणाम हो। नेपालको संविधानको धारा १ ले संवैधानिक सर्वोच्चताको सिद्धान्त स्थापित गर्दछ र धारा १३३(१) ले यस सिद्धान्तलाई व्यावहारिक रूपमा कार्यान्वयन गर्ने संयन्त्र प्रदान गर्दछ। संविधानको धारा १३३ को उपधार (१) को अनुपालना  सर्वोच्च अदालतको निर्विकल्प दायित्व हो। संरक्षित क्षेत्रमा विकास निर्माणको अनुमति दिने कानूनी प्रावधानहरू कुनै पनि दृष्टिकोणबाट न्यायोचित ठहर्दैनन्। अन्तर्राष्ट्रिय प्रतिबद्धता, संवैधानिक मौलिक हक, प्राकृतिक स्रोतको आत्मनिर्णयको अधिकार,  आदिवासी-जनजातिको परम्परागत अधिकार र समग्र पारिस्थितिकीय प्रणालीको संरक्षणको दृष्टिकोणबाट यी कानूनी प्रावधानहरू बदर हुनुपर्ने नै देखिन आयो।
९५.	तसर्थ, माथि विवेचित आधार, कारणबाट नेपालको संविधानको धारा ३० मा मौलिक हकको रुपमा रहेको संवैधानिक व्यवस्थाले स्वच्छ वातावरणको हकको सुनिश्‍चितता गरिएको, राष्ट्रको विकास सम्बन्धी कार्य वातावरण र विकास बीच समुचित सन्तुलनका लागि आवश्यक कानूनी व्यवस्था गर्न सोही धाराको उपधारा (३) ले अनुमति प्रदान गरेको भएपनि यो प्रावधानले भौतिक विकासको आवश्यकताले वातावरणमा अपुरणीय क्षति पुग्ने असमान भारलाई अनुमति प्रदान गरेको मान्न नमिलेको, नेपालको संविधानको धारा ५१ मा उल्लेख गरिएका राज्यका नीतिहरुको परिपालना गर्नु राज्यको दायित्व रहने भनी नेपालको संविधानको धारा ५२ मा व्यवस्था गरिएको, नेपालको संविधानको धारा ५१(छ) ले प्राकृतिक साधन स्रोतको संरक्षण, सम्बर्धन र उपयोग सम्बन्धी नीतिले मूलत: प्रकृति, वातावरण र जैविक विविधताको संरक्षण र सम्बर्धनलाई उच्च प्राथमिकतामा राखेको, त्यस्तै नेपालको संविधानको धारा ५१(च)(२) ले वातावरण अनुकूलको विकासको नीति र धारा ५१(ठ) को पर्यटन सम्बन्धी नीतिले प्राकृतिक सम्पदाको पहिचान, संरक्षण, प्रबर्धन एवं प्रचारप्रसार मार्फत राष्ट्रिय अर्थतन्त्रको महत्वपूर्ण आधारको रुपमा पर्यावरण अनुकूलको पर्यटन उद्योगको विकास गर्ने भनिएको एवं लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ को दफा ३ अनुसार राष्ट्रिय निकुञ्‍ज तथा वन्यजन्तु संरक्षण ऐन, २०२९ मा थप गरिएको “दफा ६(१क)” को व्यवस्थाले राष्ट्रिय निकुञ्‍ज, आरक्ष वा संरक्षण क्षेत्रभित्र ठुलठुला भौतिक विकासका आयोजनाको अनुमति प्रदान गर्न सक्ने देखिएको र उक्त दफालाई कार्यान्वयन गर्ने प्रयोजनार्थ दफा ५क. को व्यवस्था गरिएको देखिंदा राष्ट्रिय निकुञ्ज तथा वन्यजन्तु संरक्षण ऐन, २०२९ मा थप गरिएको दफा ५क. र ६(१क) उल्लेखित संवैधानिक प्रावधानहरुसँग बाझिएको हुँदा निवेदन माग बमोजिम उक्त लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ को दफा ३ अनुसार राष्ट्रिय निकुञ्‍ज तथा वन्यजन्तु संरक्षण ऐन, २०२९ मा थप गरिएका “दफा ५क.” र “दफा ६(१क)” नेपालको संविधानको धारा १३३(१) बमोजिम प्रारम्भ देखि नै अमान्य र बदर गरिदिएको छ। अरू तपसिल बमोजिम गर्नू।
तपसिल
1.	प्रस्तुत माथि आदेश खण्डमा लेखिए बमोजिम कानून अमान्य वा बदर हुने भएको हुँदा रजिष्ट्रारले सो आदेशको प्रतिलिपिसमेत राखी कानून न्याय तथा संसदीय मामिला मन्त्रालयमा पठाई सम्बन्धित निकायसँग समन्वय गरी उक्त कानून अमान्य र बदर भएको बेहोरा पाद टिप्पणीमा जनाई प्रकाशन गराउन जानकारी दिनू भनी यो आदेशको प्रतिलिपि यस अदालतको प्रशासन महाशाखामा पठाई दिनू।
2.	रिट निवेदनको माग बमोजिम आदेश जारी हुने ठहरेकोले सर्वोच्च अदालत (संवैधानिक इजलास सञ्चालन) नियमावली, २०७२ को नियम १५ को उपनियम (३) बमोजिम निवेदकले राखेको धरौटी रकम फिर्ता पाउने हुँदा निवेदन दायर गर्दा यस अदालतमा राखेको धरौटी रकम रु.५,०००।- निवेदक कानूनका म्यादभित्र फिर्ता माग्न आए फिर्ता दिनु भनी यस अदालतको लेखा शाखामा जानकारी दिनू।
3.	प्रस्तुत आदेशको प्रतिलिपिसहित जानकारीका लागि महान्यायाधिवक्ताको कार्यालयलाई लेखी पठाई दिनू।
4.	प्रस्तुत आदेश विद्युतीय प्रणालीमा प्रविष्ट गरी निवेदन दायरीको लगत कट्टा गरी मिसिल नियमानुसार यस अदालतको अभिलेख शाखामा बुझाई दिनू।



                                           (प्रकाशमान सिंह राउत)
                                              प्रधान न्यायाधीश         
उपरोक्त आदेशमा सहमत छौ।





(मनोजकुमार शर्मा)
   न्यायाधीश	(हरिप्रसाद फुयाल)
    न्यायाधीश	(कुमार रेग्मी)
न्यायाधीश	(सपना प्रधान मल्ल)                                                               न्यायाधीश

इजलास अधिकृत : शिवप्रसाद आचार्य 
कम्प्युटर अपरेटर : हर्क माया राई   
इति संवत् २०8० साल माघ महिना ०२ गते रोज 4 शुभम् .............................।

