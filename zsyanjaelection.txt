









सर्वोच्च अदालत, संवैधानिक इजलास
सम्माननीय प्रधान न्यायाधीश श्री विश्‍वम्भरप्रसाद श्रेष्‍ठ
माननीय न्यायाधीश श्री प्रकाशमान सिंह राउत
माननीय न्यायाधीश श्री सपना प्रधान मल्ल
माननीय न्यायाधीश श्री प्रकाश कुमार ढुंगाना
माननीय न्यायाधीश श्री कुमार रेग्मी
आदेश
0७९-WC-00४८
विषय: निर्वाचन परिणाम बदर गरी पुनः निर्वाचन र मतगणना गरी पाउँ।
स्याङ्जा जिल्ला, चापाकोट नगरपालिका वडा नं. १० बस्ने बुद्धिमान श्रेष्ठ ...........1	निवेदक
विरूद्ध
निवार्चन आयोग नेपाल, कान्तिपथ, काठमाडौं ............................................१
जिल्ला निवार्चन कार्यालय, स्याङ्जा ........................................................१
स्याङ्जा जिल्ला, गल्याङ नगरपालिका वडा नं. 3 स्थायी ठेगाना भई तत्कालीन स्याङ्जा जिल्ला, निर्वाचन क्षेत्र नं. २ प्रदेश (ख) का उम्मेदवार महेश भट्टराई ....१
स्याङ्जा जिल्ला, वालिङ नगरपालिका वडा नं. 6 स्थायी ठेगाना भई तत्कालीन स्याङ्जा जिल्ला, निर्वाचन क्षेत्र नं. २ प्रदेश (क) का उम्मेदवार भोजराज अर्याल....१
स्याङ्जा जिल्ला, अर्जुनचौपारी गाउँपालिका वडा नं. 2 स्थायी ठेगाना भई तत्कालीन स्याङ्जा जिल्ला, निर्वाचन क्षेत्र नं. २ का प्रतिनिधि सभा सदस्यका उम्मेदवार धनराज गुरुङ ...........................................................................................१	




प्रत्यर्थी
मुद्दाः उत्प्रेषणसमेत
नेपालको संविधानको धारा १३७ समेत बमोजिम यस अदालतको क्षेत्राधिकार अन्तर्गत संवैधानिक दायरीमा दर्ता भएको प्रस्तुत रिट निवेदनको संक्षिप्त तथ्य एवं आदेश यस प्रकार रहेको छ।
संक्षिप्त तथ्य
1.	निवेदक स्याङ्जा जिल्ला, चापाकोट नगरपालिका वडा नं. 10 को स्थायी बासिन्दा हुँ। मैले 2079 मंसिर 4 गते भएको प्रतिनिधि सभा र प्रदेश सभा निर्वाचनमा नेकपा एमालेबाट गण्डकी प्रदेश सभा सदस्य स्याङ्जा क्षेत्र नं. २(ख) को उम्मेदवार रहेको थिएँ। उक्त निर्वाचनमा विपक्षी नेपाली कांग्रेसका प्रतिनिधिहरू र उम्मेदवारहरू धनराज गुरुङ, महेश भट्टराई र भोजराज अर्यालले निर्वाचनको शुरुदेखि नै हुलहुज्जत गरी, आर्थिक प्रलोभनमा पारी र ज्यान मार्ने धम्की दिई व्यापक रूपमा आचारसंहिता विपरीतका कार्य गरेका हुँदा संविधानको धारा १३३ को उपधारा (२) र उपधारा  (३) बमोजिम सार्वजनिक सरोकारको विषय उठाई मैले यो निवेदन दायर गरेको छु। मिति २०७९।८।४ गते सम्पन्न प्रतिनिधिसभा तथा प्रदेशसभा निर्वाचनमा म लगायतका प्रतिनिधिसभा र प्रदेशसभा सदस्यका उम्मेदवारहरु निर्वाचन स्थल र केन्द्र तथा निर्वाचन प्रक्रियाको अवलोकन गर्न जाँदा नेपाली काङ्ग्रेसका कार्यकर्ता, प्रहरी प्रशासन, निर्वाचन अधिकृत लगायतका कर्मचारीहरूको मिलेमतोमा मतदान केन्द्रको नजिक समेत जानबाट रोकी ज्यान लिने धम्की दिई स्वच्छ, भयरहित र निष्पक्ष वातावरणमा जनताले आफ्नो प्रतिनिधि चुन्न र चुनिन पाउने लोकतन्त्रको मूलभूत मूल्य मान्यता विपरित गैरकानूनी कार्य गरेका हुन्। यो विषयमा मैले र पद्मा अर्यालसमेतले मिति २०७९।८।४ मा तत्कालै मतदान अधिकृत,  निर्वाचन आयोग,  निर्वाचन अधिकृत स्याङ्जा जिल्ला निर्वाचन क्षेत्र नं. २ को कार्यालय समक्ष गैरकानूनी रुपमा भएको निर्वाचन रद्द गरी पुनः निर्वाचन गराई पाउँ भनी निवेदन दिएकोमा सो निवेदनको कुनै सुनुवाई गरिएन। पछि निर्वाचन आयगलेसमेत निर्वाचन धाँधली भएको कुरालई पुर्वाग्रही भएर अस्वीकार गरेको अवस्था छ।
 	मिति २०७९ मंसिर ४ गते भएको निर्वाचनमा स्याङ्जा जिल्ला निर्वाचन क्षेत्र नं. २ अन्तर्गतका केही मतदान केन्द्रहरूमा व्यापक फर्जी मतदान भएको छ। दिसिङकोट,  राममन्दिर,  दिनदयालु र जनसक्रिय आधारभूत विद्यालयका मतदान केन्द्रहरूमा मृत्यु भइसकेका,  विदेशमा रहेका र अनुपस्थित व्यक्तिहरूको नामबाट समेत मतदान गरिएको छ। परिणामतः यी केन्द्रमा 98% सम्म मतदान भएको छ।  यी केन्द्रहरूमा उपस्थित अन्य दलका प्रतिनिधिहरूले मुचुल्कामा हस्ताक्षर गरेका छैनन्। यस्ता फर्जी मतदानका आधारमा प्रत्यर्थीहरू धनराज गुरुङ, भोजराज अर्याल र महेश भट्टराईलाई निर्वाचित गर्ने आयोगको निर्णय गैरसंवैधानिक र गैरकानूनी छ।  मैले फर्जी मतदान भएको स-प्रमाण उजुरी गर्दासमेत आयोग विश्वस्त हुन नसकेको भनी निर्णय गरेको छ। मृत्यु दर्ता प्रमाणपत्र सहितका ठोस प्रमाण पेश गर्दा पनि आयोगको निर्णय कारणयुक्त छैन, जुन युक्तियुक्त निर्णयको सिद्धान्त ( Doctrine of Reason Decision)  र प्राकृतिक न्यायको सिद्धान्त विपरीत छ। तसर्थ,  निर्वाचन आयोगको मिति २०७९।८।१3 को बैठक संख्या १७० प्र.द.नं.७४५\२०७९ को निर्णय,  प्रत्यर्थी मध्येका धनराज गुरुङलाई प्रतिनिधि सभा सदस्य पदमा तथा महेश भट्टराई र भोजराज अर्याललाई प्रदेशसभा सदस्य पदमा निर्वाचित भएको प्रमाणपत्र दिने गरी प्रमुख निर्वाचन अधिकृतले मिति २०७९।८।१४ मा गरेको निर्णय, मिति २०७९।८।१८ जारी गरेको प्रमाण पत्र र यी निर्णयसँग सम्बन्धित पत्राचार र सम्पूर्ण काम कारवाहीहरु उत्प्रेषणको आदेशद्वारा बदर गरी फर्जि मतदाताको नामबाट मतदान भएका मतदान केन्द्रहरु भएको निर्वाचन लगायत समग्र स्याङ्जा जिल्ला निर्वाचन क्षेत्र नं. २ को निर्वाचन परिणाम रद्द गरी पुनः स्वच्छ, स्वतन्त्र र निष्पक्ष निर्वाचन गराउनु भनी प्रत्यर्थीहरुको नाउँमा परमादेश लगाएत उपयुक्त आज्ञा आदेश जारी गरी पाउँ। साथै प्रस्तुत रिट निवेदनको अन्तिम किनारा नलागेसम्म निर्वाचन आयोगको मिति २०७९।८।१४ निर्णय र सो निर्णयसँग सम्बन्धित पत्राचार र सम्पूर्ण काम कारवाहीहरु यथास्थितिमा राख्नु भनी प्रत्यर्थीको नाउँमा अन्तरिम आदेश जारी गरी पाउँ भन्ने समेत बेहोराको निवेदनपत्र।
2.	यसमा के कसो भएको हो? निवेदकको मागबमोजिमको आदेश किन जारी हुन नपर्ने हो? आदेश जारी हुनु नपर्ने कानूनबमोजिमको आधार र कारण भए सोसमेत साथै राखी सर्वोच्च अदालत (संवैधानिक इजलास सञ्चालन) नियमावली, २०७२ को नियम १९ को उपनियम (१) मा उल्लेख भएबमोजिम यो आदेश प्राप्त भएको मितिले बाटाको म्याद बाहेक ७(सात) दिनभित्र प्रत्यर्थी नं. १ र २ को हकमा महान्यायाधिवक्ताको कार्यालय मार्फत र प्रत्यर्थी ३, ४ र ५ को हकमा आफै वा आफ्नो कानूनबमोजिमको प्रतिनिधि मार्फत लिखित जवाफ पेश गर्नु भनी प्रत्यर्थीहरुलाई यो आदेश र रिट निवेदनको प्रतिलिपि साथै राखी सूचना म्याद जारी गरी लिखित जवाफ प्राप्त भएपछि वा अवधि नाघेपछि नियमानुसार पेश गर्नु। अन्तरिम आदेश सम्बन्धमा विचार गर्दा, निवेदकले उठाएको विषयवस्तु पूर्ण सुनुवाई हुँदाका बखत निरुपण हुनु पर्ने प्रकृतिको देखिँदा हाललाई निवेदन मागबमोजिम अन्तरिम आदेश जारी गरिरहनु परेन भन्नेसमेत बेहोराको यस अदालतबाट मिति 2079।11।3 मा भएको आदेश।  
3.	प्रतिनिधि सभा सदस्य निर्वाचन तथा प्रदेश सभा सदस्य निर्वाचन निर्देशिका, २०७९ प्रतिनिधि सभा सदस्य निर्वाचन तथा प्रदेश सभा सदस्य निर्वाचन (मतदान) निर्देशिका, २०७९ र प्रतिनिधि सभा सदस्य निर्वाचन तथा प्रदेश सभा सदस्य निर्वाचन (मतगणना) निर्देशिका, २०७९ बमोजिम सम्बन्धित निर्वाचन अधिकृतबाट भएको निर्वाचन सम्बन्धी विधिसम्मत कार्य र निजहरुबाट कानून बमोजिम भए गरेका काम कारवाहीलाई अन्यथा भन्न मिल्दैन। निर्वाचन अधिकृत समक्ष रितपूर्वक निवेदन प्राप्त भएमा दोहोर्‍याई मतगणना सम्बन्धमा निर्णय गर्ने अधिकार निर्वाचन अधिकृतलाई नै रहेको छ। निवेदकले मौकैमा दोहोर्‍याई मतगणना गरी पाउँ भन्ने निवेदन दिएमा दोहोर्‍याएर मतगणना गर्ने वा नगर्ने सम्बन्धमा सम्बन्धित निर्वाचन अधिकृतबाट आवश्यक निर्णय तथा कारवाही हुने नै हुन्। स्याङ्जा जिल्लाको मिति २०७९।८।४ मा सम्पन्न निर्वाचनको बारेमा परेका उजुरीका विषयमा जाँचबुझ गर्न आयोगले खटाएको टोलीको प्रतिवेदन समेतबाट निर्वाचन आयोग ऐन, २०७३ को दफा १० को उपदफा (२) बमोजिम निर्वाचनको काम स्वतन्त्र र निष्पक्ष नभएको कुरामा आयोग विश्वस्त नभएको, प्रतिनिधि सभा सदस्य निर्वाचन ऐन, २०७४ को दफा ४६ तथा प्रदेश सभा सदस्य निर्वाचन ऐन, २०७४ को दफा ४६ बमोजिमको अवस्थासमेत नदेखिएको र सम्बन्धित मतदान केन्द्रका मतपेटिकाहरु निर्वाचन अधिकृतले बुझी सुरक्षित साथ भण्डारण गरी राखेको देखिएको कारणबाट प्रचलित कानून बमोजिम मतगणना गर्न सम्बन्धित निर्वाचन अधिकृतको कार्यालयलाई निर्देशन दिने भनी गरेको निर्णय पूर्णतया संविधानसम्मत र कानूनसम्मत रहेकोले उक्त निर्णयलाई चुनौती दिई दर्ता भएको रिट निवेदन खारेजभागी खारेज गरी पाउँ भन्नेसमेत बेहोराको निर्वाचन आयोगको लिखित जवाफ। 
4.	मतगणना हुनु भन्दा अगाडि निर्वाचन अधिकृतको कार्यालय मुख्य निर्वाचन अधिकृतको कार्यालय र निर्वाचन आयोगमा समेत उजुरी परी १० दिनसम्म मतगणना कार्य स्थगित भई आयोगको निर्णय बमोजिम आयोगबाट छानबिन टोली खटाई टोलिको प्रतिवेदन र निर्वाचन अधिकृतको राय समेतका आधारमा निर्वाचन आयोगबाट निर्णय भई मतगणना कार्य सुचारु गरी मत परिणाम घोषणा भई विजयी उम्मेदवारले स्याङ्जा २ नं. क्षेत्रको निर्वाचन अधिकृत कार्यालयबाट प्रमाणपत्रसमेत प्राप्त गरी प्रतिनिधि सभा तथा प्रदेश सभाका माननिय सदस्यहरुबाट आ-आफ्नो कार्यक्षेत्रमा गई पदभारसमेत ग्रहण गरिसकेको अवस्था छ। कानून बमोजिम मतदान केन्द्रमा कर्मचारी, मतदान अधिकृत सुरक्षाकर्मी खटिई राजनीतिक पार्टीबाट प्रत्येक दलले आफ्ना प्रतिनिधि प्रत्येक मतदान केन्द्रमा खटाई मतदान प्रकृया शुरु र मतदान पुरा भई बाकस बन्द गर्नेसम्मका मुचुल्काहरूमा मतदान प्रतिनिधिले उपस्थिति जनाएको अवस्था र तत्काल उक्त मतदान केन्द्रहरूबाट मतदान प्रकृया गैरकानूनी रहेको भन्ने मतदान अधिकृत, सहायक मतदान अधिकृत, सुरक्षा निकायहरू कसैबाट पनि जानकारी प्रतिवेदन नभएको मतपत्रका बाकस राजनीतिक दलका प्रतिनिधिको रोहवरमा बुझी बाकस कोठामा राखी बन्द गरेको, निर्वाचन आयोगको टोलीले अनुगमन पछि आयोगले प्रकृयागत रुपमा मिति २०७९।८।१४ गते मतगणना गर्ने निर्णय गरे बमोजिम मतगणना भई परिणाम घोषणा गर्दासम्म कानून बमोजिम प्रकृया पुगेको अवस्था देखिएको र यस कार्यालयको उक्त कार्यमा समन्वयकारी भुमिका मात्र रहेको अवस्थामा निवेदनकको उक्त रिट निवेदन कानूनसम्मत नहुँदा व्यहोरा झुट्टासमेत देखिदा खारेजभागी छ खारेज गरी पाउन सम्मानित अदालत समक्ष अनुरोध छ भन्नेसमेत बेहोराको जिल्ला निर्वाचन कार्यालय, स्याङ्जाको लिखित जवाफ। 
5.	निर्वाचन क्षेत्रका केही मतदान केन्द्रहरुमा केही अनियमितता भएका सम्बन्धमा उजुरी पर्न आएको भन्दै निर्वाचन आयोगले मिति २०७९।८।६ मा निर्देश गरेको र सोही अनुरुप निर्वाचन अधिकृतको कार्यालयले किटानी राय पेश गरी मिति २०७९।८।६ मा नै पत्र पठाएको थियो। मतगणना हुनुभन्दा अगाडि निर्वाचन अधिकृतको कार्यालय, मुख्य निर्वाचन अधिकृतको कार्यालय र निर्वाचन आयोगमा समेत उजुरी परी दश दिनसम्म मतगणना कार्य स्थगित भएको, आयोगको पटक पटकको आदेश, तदनुरुपका किटानी राय एवम्‌ जाँचबुँझ गर्न खटाएको छानबिन टोलीको अनुगमन तथा सोबाट पेश भै आएको रायसमेतको आधारमा निर्वाचन आयोगबाट प्रक्रियागत रुपमा मिति २०७९।१०।१४ मा मतगणना गर्ने निर्णय लिइएको व्यहोरा स्पष्ट छ। त्यसैले विपक्षी निवेदकबाट उल्लेखित निर्वाचनका सम्बन्धमा उठाइएका प्रश्नहरु एवम्‌ पुन: मतदान गर्नुपर्ने जिकिरहरुको सान्दर्भिकता समाप्त भैसकेको छ। विपरक्षीको आरोप नितान्त कपोलकल्पित र निराधार रहेकोले निवेदन खारेज गरी पाउँ भन्नेसमेत बेहोराको स्याङ्जा जिल्ला, निर्वाचन क्षेत्र नं. 2ख का प्रदेश सभा सदस्य महेश भट्टराई र स्याङ्जा जिल्ला, क्षेत्र नं. 2 का प्रतिनिधि सभा सदस्य धनराज गुरुङ तथा स्याङ्जा जिल्ला निर्वाचन क्षेत्र नं. 2क का प्रदेश सभा सदस्य भोजराज अर्यालको एकैमिलानको छुट्टाछुट्टै लिखित जवाफ।
 
यस अदालतको ठहर

6.	नियमबमोजिम दैनिक पेसी सूचीमा चढी पेस हुन आएको प्रस्तुत रिट निवेदनमा निवेदन सहितको मिसिल कागजात अध्ययन गरियो।
7.	रिट निवेदकका तर्फबाट उपस्थित विद्वान अधिवक्ताहरु श्री हरिप्रसाद पंगेनी र श्री रामचन्द्र पौडेलले मिति २०७९।८।४ मा सम्पन्न स्याङ्जा जिल्ला निर्वाचन क्षेत्र नं. २ को प्रतिनिधिसभा तथा प्रदेशसभा निर्वाचनमा व्यापक अनियमितता भएको छ। निर्वाचनमा स्याङ्जा जिल्ला प्रतिनिधि सभा निर्वाचन क्षेत्र नं. २ का उम्मेदवार धनराज गुरुङ र स्याङ्जा जिल्ला  प्रदेश सभा निर्वाचन क्षेत्र नं. २(क) का गण्डकी प्रदेशसभा उमेद्‍वार भोजराज अर्याल तथा स्याङ्जा जिल्ला प्रदेश सभा निर्वाचन क्षेत्र नं. २(ख) गण्डकी प्रदेशसभा उमेद्‍वार महेश भट्टराई लगायतका अन्य व्यक्तिहरुले निर्वाचनको शुन्य समय देखि नै निर्वाचन आचारसंहिता विपरीतका गैरकानूनी कार्यहरु गरेका थिए। सो विषयमा तत्कालै मतदान अधिकृत, निर्वाचन आयोगसमेतमा निवेदन दिएकोमा हाम्रो निवेदनको कुनै सुनुवाइ नै गरिएन। निर्वाचन क्षेत्रका विभिन्न मतदान केन्द्रहरू (दिसिङकोट आधारभूत विद्यालय, राममन्दिर माध्यमिक विद्यालय, दिनदयालु आधारभूत विद्यालय, जनसक्रिय आधारभूत विद्यालय) मा मृतक, विदेशमा रहेका, अन्यत्र खटिएका र अनुपस्थित व्यक्तिहरूको नामबाट फर्जी मतदान भएको छ। यी विषयमा मतदान अधिकृत र निर्वाचन आयोगमा उजुरी गर्दा कुनै सुनुवाई भएन। निर्वाचन आयोगले मतगणना स्थगित गरी छानबिन गरेपनि "निर्वाचन स्वतन्त्र र निष्पक्ष नभएकोमा विश्वस्त हुन नसकेको" भन्दै फर्जी मतको गणना गरी वैधता प्रदान गरेको कार्य संविधान र कानून विपरीत भएको छ। निर्वाचन आयोगको मिति २०७९।८।१४ को निर्णय र सोसँग सम्बन्धित सम्पूर्ण कामकारवाही बदर गरी पुनः निर्वाचन होस् भनी बहस गर्नुभयो।
8.	प्रत्यर्थी निर्वाचन आयोग र जिल्ला निर्वाचन कार्यालय स्याङ्जाका तर्फबाट उपस्थित विद्वान् सहन्यायाधिवक्ता श्री गोविन्द खनालले  लोकतन्त्रको मूल आधारस्तम्भ नै जनमतको सम्मान र जनादेशको सर्वोच्चता हो। निर्वाचन आयोगलाई प्रदत्त विशिष्ट अधिकारअन्तर्गत नियुक्त निर्वाचन अधिकृतहरूले मतदान तथा मतगणना प्रक्रिया सम्पन्न गर्ने र सो प्रक्रियामा भएका त्रुटिहरू सच्याउने सम्बन्धमा स्पष्ट र सुनिश्चित कानूनी प्रावधान रहेको छ। मतगणनाको  विषयमा ऐनको दफा ५७(१) र निर्देशिकाको दफा २९(१) बमोजिम तत्काल निर्वाचन अधिकृतसमक्ष कारणसहित लिखित निवेदन दिनुपर्ने अनिवार्य कानूनी प्रक्रिया स्थापित भएकोमा निवेदकले सो विधि अवलम्बन गरेका छैन्। मतदानको विषयमा परेका उजुरीहरू उपर आयोगले छानबिन गर्न  तत्काल निर्वाचन आयोगले टोली खटाएको र उक्त टोलीको प्रतिवेदनबाट निर्वाचन निष्पक्ष र स्वतन्त्र  नभएको कुरामा विश्वस्त हुन सकिएन भन्ने निर्वाचन आयोगको ठम्याई रहेको छ। उजुरीका सम्बन्धमा छानबिन टोली खटाई प्रतिवेदन प्राप्त गरेपश्चात् मात्र मतगणना प्रक्रिया सुचारु, पारदर्शी रूपमा मतगणना सम्पन्न भई परिणाम घोषणा भएको हो।  विजयी उम्मेदवारले प्रमाणपत्र प्राप्त गरी आफ्नो कार्यभार समेत सम्हालिसकेको अवस्थामा निर्वाचन प्रक्रियालाई अनिश्चितताको भुमरीमा फसाउने दुराशय साथ रिट निवेदन दायर भएको हुँदा रिट निवेदन खारजे गरी पाउँ भनी बहस गर्नुभयो। 
9.	उपर्युक्त रिट निवेदन तथा निवेदकको तर्फका विद्वान कानून व्यवसायीहरुले गर्नु भएको बहस समेतलाई विचार गरी हेर्दा निवेदन मागदावी बमोजिम आदेश जारी हुनुपर्ने हो वा होइन?  भन्‍ने विषयमा निर्णय दिनुपर्ने देखियो।
10.	निर्णयतर्फ विचार गर्दा,  निवेदक बुद्धिमान श्रेष्ठले स्याङ्जा जिल्ला निर्वाचन क्षेत्र नं. २ अन्तर्गत चापाकोट नगरपालिका वडा नं. ३ स्थित दिसिङकोट आधारभूत विद्यालय मतदान केन्द्र लगायतका केन्द्रहरूमा मृत्यु भइसकेका र विदेशमा रहेका व्यक्तिहरूको नामबाट फर्जी मतदान भएको र सो उपर परेको उजुरीमा निर्वाचन बदर नहुने गरी भनी निर्वाचन आयोगबाट मिति २०७९।८।१४ मा भएको निर्णय र सो आधारमा धनराज गुरुङलाई प्रतिनिधि सभा सदस्य तथा महेश भट्टराई र भोजराज अर्याललाई प्रदेश सभा सदस्य पदमा निर्वाचित भएको प्रमाणपत्र दिने गरी भएका सम्पूर्ण काम कारबाही उत्प्रेषणको आदेशले  बदर गरी पुनः निर्वाचन गराई पाउँ भन्ने माग दाबी लिई सार्वजनिक सरोकारको विवादको रूपमा बुद्धिमान श्रेष्ठको निवेदन दायर भएको देखियो।
11.	निवेदक बुद्धिमान श्रेष्ठले स्याङ्जा जिल्ला निर्वाचन क्षेत्र नं. २ अन्तर्गत भएको प्रतिनिधिसभा र प्रदेशसभा सदस्यको निर्वाचनमा गम्भीर अनियमितता भएको भन्दै निर्वाचन आयोगको निर्णयसहित ती सबै निर्वाचन बदर गरी पुनः निर्वाचन गराई पाउँ भनी माग गरेको सम्बन्धमा सर्वप्रथम सो प्रकृतिको विवादमा कानूनले गरेको उपचारको व्यवस्थाको बारेमा हेर्नु वाञ्छनीय देखिन आयो। निर्वाचन (कसूर तथा सजाय) ऐन, २०७३ को दफा ४३ को उपदफा (१) मा "सम्बन्धित उम्मेदवारले... कुनै आधारमा निर्वाचन बदर गरी पाउँ भनी उजुर गर्नुपर्ने कारण सिर्जना भएको मितिले पन्ध्र दिनभित्र सम्बन्धित अदालतमा उजुरी दिन सक्नेछ" भनी व्यवस्था गरेको पाइन्छ। सो कानूनी व्यवस्थाबाट प्रतिनिधि सभा वा प्रदेश सभाको सदस्यको निर्वाचनमा निर्वाचित व्यक्तिले कुनै अनियमित कार्य गरी निर्वाचन निष्पक्ष रुपमा सञ्चालन नभएको भन्ने विषयमा सम्बन्धित उम्मेदवारले आफू उम्मेदवार रहेको निर्वाचन क्षेत्रको हकमा मात्र निर्वाचन बदर गरी पाउँ भनी उजुर गर्न सक्ने व्यवस्था गरेको देखियो। निवेदक स्याङ्जा जिल्ला निर्वाचन क्षेत्र नं. २(ख) को प्रदेश सभा सदस्य पदका उम्मेदवार रहेकोमा अन्य निर्वाचन क्षेत्रको निर्वाचनसमेत बदर गराउनसमेत माग गरेको देखिँदा सो हदसम्म निजलाई हकदैया रहेको देखिन आएन।
12.	कुनै विवादित विषयमा प्रत्यक्ष प्रभावित व्यक्तिले अदालत प्रवेश गर्न सक्ने स्पष्ट कानूनी मार्ग रहेको अवस्थामा सार्वजनिक सरोकारको आडमा जुनसुकै व्यक्तिलाई न्यायिक पहुँच प्रदान गर्नु उचित हुँदैन। विशेषतः निर्वाचन जस्तो विषयमा प्रतिस्पर्धीहरू बाहेक अन्यले चुनौती दिन पाउने  उदार दृष्टिकोणले अदालतमा अनावश्यक र दोहोरो मुद्दाहरू निम्त्याउँछ।यसले वास्तविक सरोकारवालाको आर्तनादलाई दबाउँने र न्याय प्राप्तिमा अवरोध सिर्जना गर्दछ। साथै एउटै विषयमा फरक-फरक व्यक्तिद्वारा दायर भएका दोहोरो मुद्दाहरूले न्यायिक अन्योलता र विरोधाभासपूर्ण निर्णयहरूको सम्भावनालाई बढावा दिन्छ।  सार्वजनिक सरोकारको विवादको माध्यमबाट अदालत प्रवेशको मार्गलाई सो सम्बन्धी विधिशास्त्र, न्यायिक संयम र अनुशासनको दृष्टिकोणबाट अत्यन्त सीमित र अपवादस्वरूप प्रयोग गरिनुपर्दछ। 
13.	श्याम बहादुर थापा विरूद्ध निर्वाचन आयोगसमेत भएको 07९-WC-0047  (फैसला मिति २०७९।११।३)  को निवेदनमा “विवादको विषयबाट प्रत्यक्ष प्रभावित व्यक्ति अदालत प्रवेश गर्ने कानून अवस्थाको विद्यमानता हुँदाहुँदैको सामान्य अवस्थामा सार्वजनिक सरोकारको नाममा जोकोहीलाई अदालतको ढोका खुला राख्‍न मिल्ने हुँदैन। यस प्रकृतिको निवेदन सम्बन्धमा उदार दृष्टिकोण राख्दा अदालतमा अनावश्यक र दोहोरो मुद्दाहरुको लागि बाटो खुल्ने भई वास्तविक सुनुवाइ हुनु पर्ने मुद्दाहरुको न्याय सम्पादनमा असर पुग्ने अवस्थाको सिर्जना हुन जाने हुन्छ। सार्वजनिक सरोकारको विवादको माध्यमबाट अदालत प्रवेश गर्ने अभ्यासलाई सो को वास्तविक आवश्यकता परेको अवस्थामा मात्र प्रयोग गर्नु न्यायको रोहमा आवश्यक हुन्छ। प्रस्तुत विवादमा समेत निर्वाचनबाट एकै चुनावमा सहभागी प्रतिस्पर्धी नै यस अदालत प्रवेश गर्नुपर्ने स्पष्ट कानूनी व्यवस्था रहेको र निजहरुले परिणाम उपर यस इजलाससमक्ष कुनै निवेदन दिएको अवस्थामा त्यसतर्फ यस अदालतले विचार गर्न सक्ने नै हुँदा प्रस्तुत विवादमा निवेदकले सार्वजनिक सरोकारको विवादको विषयको रुपमा प्रयोग गर्नुलाई असल अभ्यासको रुपमा ग्रहण गर्न नसकिने”  भनी व्याख्या भएको छ।
14.	 प्रस्तुत निवेदन सार्वजनिक हक सरोकारको रूपमा दायर हुन आएको र उल्लेखित निवेदनमा भएको व्याख्या प्रस्तुत निवेदनको सन्दर्भमा सान्दर्भिक रहेको हुँदा  निर्वाचनको अन्तरवस्तुभित्र प्रवेश गरी कानूनबमोजिम कारबाही अगाडि बढाउन मिल्ने देखिन आएन। 

15.	तसर्थ, माथि विवेचित निवेदकको मागदावी, विपक्षीहरूको लिखित जवाफ तथा निर्वाचन सम्बन्धी प्रचलित कानूनको आधार र कारणहरूबाट निवेदकले आफ्नो निर्वाचन क्षेत्रसम्म सीमित नभई समग्र स्याङ्जा जिल्ला क्षेत्र नं. २ प्रतिनिधिसभा सदस्य निर्वाचन तथा सो अन्तरगतका प्रदेश सभा सदस्यको निर्वाचन बदर घोषित गर्न माग गरेको, यस किसिमले समग्र निर्वाचन नै बदर माग गर्ने हकदैया निज निवेदकलाई कानून बमोजिम प्राप्त भएको नदेखिंएको, आफ्नो निर्वाचन क्षेत्रको सन्दर्भमा निर्वाचन के कति कारणबाट बदर हुनुपर्ने हो भन्ने कुरालाई विशिष्टिकृत नगरी सार्वजनिक सरोकारको विवादको माध्यमबाट गोश्वारा प्रकृतिको निवेदन लिई अदालत प्रवेश गरेको साथै निवेदकले तारेख गुजारी निवेदनप्रति औचित्यपूर्ण चासो देखाएको अवस्थासमेत नहुँदा निवेदकको मागबमोजिमको आदेश जारी गर्नुपर्ने अवस्था देखिन आएन। प्रस्ततु रिट निवेदन खारेज हुने ठहर्छ। अरु तपसिल बमोजिम गर्नू।

तपसिल
(१)	 प्रस्तुत रिट निवेदन खारेज हुने ठहरेकोले निर्वाचन (कसुर तथा सजाय) ऐन, २०७३ को दफा ४६ को उपदफा (१) बमोजिम यस अदालतमा राखेको धरौटी सोही ऐनको दफा ४६ को उपदफा (२) बमोजिम जफत हुने भएकोले उक्त रकम सदर स्याहा गर्नु भनी यस अदालतको आर्थिक प्रशासन शाखालाई जानकारी दिनू।
(२)	प्रस्तुत आदेशको प्रतिलिपिसहित आदेशको जानकारी महान्यायाधिवक्ताको कार्यालयलाई दिनू।  
(३)	सरोकारवालाले नक्‍कल माग्न आए नियमानुसार गरी नक्‍कल दिनू।
(४)	प्रस्तुत आदेशको विद्युतीय प्रति कम्प्युटर प्रणालीमा अपलोड गरी प्रस्तुत निवेदनको दायरीको लगत कट्टा गरी मिसिल नियमानुसार अभिलेख शाखामा बुझाई दिनू।










इजलास अधिकृत : शिवप्रसाद आचार्य (उपसचिव)
कम्प्युटर अपरेटर : हर्क माया राई   
इति संवत् २०8१ साल भदौ महिना ५ गते रोज 4 शुभम् .........................................।



