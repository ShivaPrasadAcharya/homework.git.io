coloarable law

# राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ६(१क) को समग्र कानूनी विश्लेषण



## प्रस्तावना

राष्ट्रिय निकुञ्ज तथा वन्यजन्तु संरक्षण ऐन, २०२९ मा लगानी सहजीकरण सम्बन्धी केही नेपाल ऐनलाई संशोधन गर्ने ऐन, २०८१ मार्फत थप गरिएको दफा ६(१क) व्यवस्थाको  तात्पर्य र प्रभावको विश्लेषण गर्दा विधि निर्माणको मूल उद्देश्य, संविधानसँगको सामञ्जस्यता तथा कानूनी सिद्धान्तहरूको आलोकमा हेर्नु आवश्यक छ। सोको लागि सर्वप्रथम दफा ६(१क) को व्यवस्था पुनः उद्धृत गर्न वाञ्छनीय देखियो।

दफा ५क. ...

## दफा ६(१क) को कानूनी प्रावधान

"दफा ५क. बमोजिम तोकिएको क्षेत्र बाहेक राष्ट्रिय निकुञ्ज, आरक्ष वा संरक्षण क्षेत्रभित्रको कुनै क्षेत्र वा मध्यवर्ती क्षेत्रमा प्रकृति र मानव सहअस्तित्व कायम हुने गरी राष्ट्रिय प्राथमिकताप्राप्त आयोजना, लगानी बोर्डबाट स्वीकृत आयोजना वा राष्ट्रिय गौरवको आयोजना सञ्चालन गर्न नेपाल सरकारले तोकिए बमोजिम स्वीकृति दिन सक्नेछ। मध्यवर्ती क्षेत्रमा सङ्घ, प्रदेश र स्थानीय तहले निर्माण गर्ने आयोजना सञ्चालन गर्न सक्नेछ र सम्बन्धित निकायको स्वीकृति लिई पर्यापर्यटन (ईकोटुरिजम) लगायत अन्य उद्योग व्यवसाय सञ्चालन गर्न दिन सकिनेछ ।"


## प्रावधानमा निहित कानूनी विसङ्गतिहरू

### १. अस्पष्ट र सामान्यीकृत भाषाको प्रयोग

उक्त प्रावधानमा "प्रकृति र मानव सहअस्तित्व कायम हुने गरी" भन्ने अभिव्यक्तिले नियम निर्माणमा हुनुपर्ने स्पष्टता र सुनिश्चितताको अभाव देखिन्छ। यस्तो सामान्यीकृत र अस्पष्ट भाषाको प्रयोगले कानूनी स्थिरता र पूर्वानुमानयोग्यतालाई क्षीण गर्दछ, जुन कुनै पनि कानूनको सफल कार्यान्वयनको लागि अपरिहार्य तत्व हो। विश्वका सबै सभ्य कानूनी प्रणालीहरूमा कानूनको भाषा स्पष्ट, निर्दिष्ट र मापनयोग्य हुनुपर्दछ भन्ने मान्यता रहेको छ। विधि निर्माणको सुविख्यात सिद्धान्त र विधायिकी विधिशास्त्र अनुरूप संसदीय विधानमा कानूनी अन्तर्वस्तुको स्पष्टता, निश्चितता र पूर्णता अपरिहार्य तत्व हुन्। (fn...fuller's morality of law)  विधायिकाद्वारा अपूर्ण, अस्पष्ट वा कंकालयुक्त विधान निर्माण गर्ने कार्यले नागरिकको विश्वासलाई कमजोर बनाउँछ र कानूनी अनिश्चितता सिर्जना गर्दछ। (okmoralityoflaw)

### २. विधायिकी प्रत्यायोजनको सिद्धान्तको उल्लङ्घन



नेपालको संविधानको धारा ३०(३) ले वातावरण र विकासबीच "समुचित सन्तुलन" को आधार र मापदण्ड विधायिकाले नै तोक्नुपर्ने अपेक्षा गरेको छ।  यो संवैधानिक शब्दावली आफैँमा महत्वपूर्ण छ, किनकि यसले वातावरण र विकासबीचको सन्तुलन जस्तो नीतिगत महत्वको विषय जनप्रतिनिधिमूलक निकायबाट निर्धारित हुनुपर्ने मान्यतालाई प्रतिबिम्बित गर्दछ। तथापि, सम्बन्धित कानूनमा "तोकिए बमोजिम" भन्ने वाक्यांशको प्रयोगले विधायिकाले आफ्नो आधारभूत संवैधानिक जिम्मेवारीलाई कार्यपालिकामा हस्तान्तरण गरेको प्रतीत हुन्छ। यो प्रत्यायोजित विधायनको सिद्धान्तसँग स्पष्ट विरोधाभास देखिन्छ। यस्तो प्रत्यायोजित अधिकारको पुनः प्रत्यायोजन  सिद्धान्ततः अमान्य हुन्छ (Delegata potestas non potest delegari)। कानून निर्माणको अधिकार विधायिकाको निहित अधिकार हो, जसलाई अतिशय रूपमा प्रत्यायोजन गर्न सकिँदैन। वातावरण र विकासबीचको सन्तुलन भनेको मौलिक अधिकारको कार्यान्वयनसँग जोडिएको विषय हो। यस्तो संवेदनशील विषयमा "तोकिए बमोजिम" भन्ने अस्पष्ट प्रावधान राखेर कार्यपालिकालाई अत्यधिक विवेकाधिकार दिनु मौलिक हकको संरक्षणको दृष्टिकोणबाट उपयुक्त देखिँदैन। अर्कोतर्फ  "तोकिए बमोजिम" भन्ने वाक्यांशले कानूनी अनिश्चितता सिर्जना गर्दछ, जसले नागरिकहरूको स्वच्छ वातावरणको हकको प्रभावकारी कार्यान्वयनमा अवरोध उत्पन्न गर्न सक्छ।  कानून निर्माणको अधिकार विधायिकाको अन्तर्निहित अधिकार हो, जुन राज्यको सार्वभौम शक्तिसँग जोडिएको छ।  विधायिका जनताको प्रत्यक्ष प्रतिनिधित्व गर्ने निकाय हो, जसले वातावरणीय नीति र विकासको प्राथमिकता निर्धारण गर्ने क्षमता राख्दछ। 



### ३. कार्यपालिकालाई अत्यधिक स्वविवेकीय अधिकार

संविधानवादको मूल प्रतिज्ञा शक्तिको नियन्त्रित र मर्यादित प्रयोग हो। नेपालको संवैधानिक व्यवस्थामा प्रयोग गरिएको "तोकिए बमोजिम स्वीकृति दिन सक्नेछ " भन्ने वाक्यांशले गम्भीर संवैधानिक प्रश्नहरू उठाएको छ, जसले कार्यपालिकीय स्वेच्छाचारिताको जोखिम सिर्जना गरेको छ।  "तोकिए बमोजिम" भन्ने वाक्यांशले कार्यपालिकालाई अपरिभाषित र अनिश्चित दायरामा निर्णय गर्ने अधिकार प्रदान गरेको छ। यस्तो अस्पष्ट प्रत्यायोजनले कानूनी निश्चितता र पूर्वानुमानयोग्यता जस्ता  विधिको शासनका तत्त्वहरू अवमूल्यन  भएका छन्।  "तोकिए बमोजिम" जस्ता अस्पष्ट शब्दावलीले यी सिद्धान्तहरूलाई कमजोर बनाउँछ। "तोकिए बमोजिम स्वीकृति दिन सक्नेछ" भनिएतापनि  स्वीकृति प्रक्रियामा सार्वजनिक सुनुवाई, परामर्श वा प्रभावित समुदायको सहभागिताको कुनै सुनिश्चितता गरेको छैन।  स्वच्छ वातावरणको हक जस्तो महत्वपूर्ण मौलिक अधिकारको दायरा र सीमा कार्यपालिकाको स्वविवेकमा छोड्दा नागरिकको अधिकार अनिश्चित हुन पुग्छ। कार्यपालिकालाई विधायिकी मापदण्ड बिनै निर्णय गर्ने अधिकार दिँदा कानूनको सर्वोच्चता भन्दा कार्यपालिकीय सुविधाको सर्वोच्चता स्थापित हुन पुग्छ। राज्यका नीतिगत मापदण्डहरू विधायिकाले निर्धारण गर्नुपर्नेमा अस्पष्ट प्रत्यायोजनद्वारा कार्यपालिकालाई नीति निर्माणको अधिकार प्रदान गरिँदा विधायिकी चरित्रको कार्यपालिकीकरण हुन्छ। यसले कार्यपालिकाले विधायिकी मार्गदर्शन बिनै "तोकिए बमोजिम" को आडमा स्वेच्छाचारी निर्णयहरू गर्न सक्ने जोखिम रहन्छ।
विधायिकाद्वारा स्पष्ट मापदण्ड निर्धारण नगरिँदा कार्यपालिकाको निर्णयलाई कुन मापदण्डमा परीक्षण गर्ने भन्ने अस्पष्टतासमेत रहन्छ जसले जवाफदेहिताको प्रणालीलाई कमजोर बनाउँछ।
अस्पष्ट कानूनी प्रावधानले नियमनकारी भ्रष्टाचार (regulatory corruption) को सम्भावना बढाउँछ, जहाँ अनुचित प्रभावका आधारमा नियम र मापदण्डहरू परिवर्तन गरिन सक्छन्।  मौलिक अधिकारसँग जोडिएका विषयमा अझ बढी स्पष्टता र निश्चितताको आवश्यकता हुन्छ।स्वच्छ वातावरणको हक जस्तो महत्वपूर्ण मौलिक अधिकारको विषयमा "तोकिए बमोजिम" भन्ने अस्पष्ट र अनिश्चित वाक्यांशद्वारा कार्यपालिकालाई अनियन्त्रित स्वविवेकीय अधिकार प्रदान गर्नु संवैधानिक मूल्य र मान्यताको विपरीत हुन्छ। संवैधानिक प्रतिबद्धता र व्यवहारबीचको यो अन्तर्विरोध समाधान गर्नु नेपालको संवैधानिक विकासको लागि अपरिहार्य छ। 

### ४. सरोकारवालाहरूसँग परामर्शको अभाव

मध्यवर्ती क्षेत्रसम्बन्धी व्यवस्था अध्यादेशमा समावेश नगरी अचानक ऐनमा थप गरिनुले कानून निर्माणको सहभागितात्मक सिद्धान्तको गम्भीर उल्लङ्घन भएको छ।  कानून निर्माण प्रक्रियामा सम्बन्धित सरोकारवालाहरूको सहभागिता आधुनिक लोकतान्त्रिक राज्य व्यवस्थाको आधारभूत मूल्य हो। मध्यवर्ती क्षेत्रसम्बन्धी व्यवस्था अध्यादेशमा नराखी अचानक ऐनमा समावेश गर्नुले स्थानीय समुदाय, वन उपभोक्ता समूह, प्राकृतिक स्रोत व्यवस्थापनमा संलग्न संस्थाहरू र विज्ञहरूलाई आफ्नो धारणा राख्ने अवसरबाट वञ्चित गरिएको छ।  यस्तो एकतर्फी र हतारमा गरिएको कानूनी संशोधनले न केवल कानूनको वैधता र स्वीकार्यतामा प्रश्न उठाउँछ, बल्कि लोकतन्त्रको आधारभूत मूल्य र मान्यतामाथि नै आघात पुर्‍याउँछ। प्रभावकारी, न्यायपूर्ण र दिगो कानूनी व्यवस्थाका लागि सहभागितामूलक र पारदर्शी कानून निर्माण प्रक्रिया अपरिहार्य छ। (fn...समयको हिसाबगर्ने)



### ५. "अन्य उद्योग व्यवसाय" को व्यापक दायरा

प्रावधानमा "पर्यापर्यटन (ईकोटुरिजम) लगायत अन्य उद्योग व्यवसाय" भन्ने शब्दावली अत्यन्त अस्पष्ट, व्यापक र सीमारहित देखिन्छ। यो अपरिभाषित क्षेत्रले संरक्षित वनक्षेत्रमा अनियन्त्रित औद्योगिक गतिविधिहरूको मार्ग प्रशस्त गर्दछ, जसले प्राकृतिक संरक्षणको मूल भावनामाथि गम्भीर प्रहार पुर्‍याउँछ। यस्तो असीमित र अपरिभाषित प्रावधानले संरक्षित क्षेत्रभित्र अनेकौं प्रकारका उद्योगहरू स्थापित हुन सक्ने द्वार खोल्नेछ। संरक्षित क्षेत्रहरू प्राकृतिक सम्पदा, जैविक विविधता र पारिस्थितिकीय प्रणालीहरूको संरक्षण गर्ने उद्देश्यले स्थापित गरिएका हुन्। तर यस्तो अस्पष्ट कानुनी भाषाले यी क्षेत्रहरूलाई प्रचण्ड औद्योगीकरणको चपेटामा पार्न सक्छ। यस्तो व्यवस्थाले प्रकृति संरक्षणको मूल उद्देश्यमाथि नै प्रहार गर्न सक्दछ।

### ६. विकास र वातावरणबीच असन्तुलन

नेपालको संविधानको धारा ३०(३) ले  वातावरण र विकासबीच  को अपेक्षा गरेको छ। "समुचित सन्तुलन"  हाम्रो राष्ट्रको दीर्घकालीन समृद्धि र पारिस्थितिकीय स्थिरताको आधारशिला हो। वास्तवमा, विकास र वातावरणबीच "समुचित सन्तुलन" भनेको प्राकृतिक संरक्षणलाई पनि विकासको समान साझेदारको रूपमा मान्यता दिनु हो। अर्थात प्रकृतिको संरक्षण स्वयंलाई विकासको एउटा आयमको रूपमा ग्रहण गर्नु हो। उपरोक्त प्रावधानले राष्ट्रिय प्राथमिकताप्राप्त, लगानी बोर्डबाट स्वीकृत वा राष्ट्रिय गौरवका आयोजनाहरूलाई प्रकृति संरक्षणभन्दा माथि राखी विकासलाई अत्यधिक भारोत्तोलन गरी  "समुचित सन्तुलन"को संवैधानिक मार्गदर्शनलाई  अवमूल्यन गरेको छ। यसले  गर्दा राष्ट्रिय गौरवका आयोजनाहरूको नाममा संरक्षित क्षेत्रहरूमा अनियन्त्रित हस्तक्षेपले दुर्लभ जैविक विविधता, वन्यजन्तुको वासस्थान र अति संवेदनशील पारिस्थितिकीय प्रणालीहरूमा अपूरणीय क्षति पुग्न जाने देखिन्छ।  

### ७. संरक्षित क्षेत्रको अखण्डता र महत्वको अवमूल्यन

राष्ट्रिय प्राथमिकताप्राप्त, लगानी बोर्डबाट स्वीकृत वा राष्ट्रिय गौरवका आयोजनाहरू सामान्यतया विशाल भौतिक संरचनाहरू, ठूला पूर्वाधार परियोजनाहरू र प्रभावशाली औद्योगिक प्रतिष्ठानहरू हुन्। यी आयोजनाहरूको बृहत् प्रकृति र व्यापक भौतिक उपस्थितिका कारण संरक्षित क्षेत्रको सुक्ष्म र संवेदनशील पारिस्थितिकी प्रणालीमा अकल्पनीय र अपूरणीय क्षति पुर्‍याउने अत्यधिक सम्भावना रहन्छ। संरक्षित क्षेत्रबाहिर, यस्ता मेगा-परियोजनाहरूलाई राष्ट्रिय विकासको प्रतीक, आर्थिक समृद्धिको वाहक र प्रगतिको पर्यायवाची मानिन्छ। तर पारिस्थितिकीय दृष्टिले अति संवेदनशील संरक्षित क्षेत्रहरूभित्र, यिनै आयोजनाहरूले जैविक विविधताको अपूरणीय क्षति, पारिस्थितिकीय अखण्डताको विखण्डन र प्राकृतिक सन्तुलनमा गम्भीर विचलन ल्याउन सक्छन्। यसरी संरक्षित क्षेत्रबाहिर विकासको संवाहक मानिएका परियोजनाहरू, संरक्षित क्षेत्रभित्र पारिस्थितिक विनाशका वाहक बन्दछन्।  ठूला भौतिक संरचनाहरूको निर्माणले वन्यजन्तुका वासस्थानहरू विखण्डित हुन्छन्, जसले तिनीहरूको प्राकृतिक गतिविधि, प्रजनन चक्र र आवागमन मार्गहरूमा अवरोध सिर्जना गर्छ। यसले दुर्लभ प्रजातिहरूको अस्तित्वमा प्रत्यक्ष खतरा उत्पन्न गर्दछ।  संरक्षित क्षेत्रभित्र अवस्थित अद्वितीय र सङ्कटापन्न वनस्पति तथा जीवजन्तुका प्रजातिहरू, जसको संरक्षणका लागि नै यी क्षेत्रहरू स्थापित गरिएका थिए, ठूला आयोजनाहरूको निर्माण र सञ्चालनबाट प्रत्यक्ष वा अप्रत्यक्ष रूपमा प्रभावित हुन्छन्। यो क्षति प्रायः अपूरणीय हुन्छ। संरक्षित क्षेत्रहरूले प्रदान गर्ने जल आपूर्ति नियमन, भू-क्षय नियन्त्रण, कार्बन सञ्चिति, परागसेचन, जैविक नियन्त्रण जस्ता अमूल्य पारिस्थितिक सेवाहरू औद्योगिक वा पूर्वाधार विकासका गतिविधिहरूद्वारा गम्भीर रूपमा प्रभावित हुन्छन्। ठूला औद्योगिक र पूर्वाधार परियोजनाहरूले वायु, जल, ध्वनि, माटो र प्रकाश प्रदूषण सिर्जना गर्दछन्, जसले संरक्षित क्षेत्रको प्राकृतिक पवित्रता र स्वच्छतालाई नष्ट गर्दछ। विशेषगरी जलाशयहरूमा हुने प्रदूषणले जलीय पारिस्थितिकी प्रणालीलाई अति संवेदनशील बनाउँछ। वनक्षेत्र फडानी, भूमि प्रयोग परिवर्तन र ठूला औद्योगिक गतिविधिहरूले स्थानीय जलवायुमा परिवर्तन ल्याउनुका साथै ग्लोबल वार्मिङमा योगदान पुर्‍याउँछन् जसले संरक्षित क्षेत्रको सम्पूर्ण पारिस्थितिकीलाई प्रभावित गर्दछ। बाह्य हस्तक्षेपले आक्रामक विदेशी प्रजातिहरूको प्रवेश र प्रसारलाई सहज बनाउँछ, जसले स्थानीय प्रजातिहरूलाई प्रतिस्थापित गरी पारिस्थितिक अखण्डतामा खलल पुर्‍याउँछ। ठूला आयोजनाहरूले मानवीय बसोबास, पूर्वाधार र गतिविधिहरूलाई आकर्षित गर्दछन्, जसले संरक्षित क्षेत्रमा अतिरिक्त दबाब सिर्जना गरी अतिक्रमण बढाउँछ। संरक्षित क्षेत्रहरूको प्राकृतिक सौन्दर्य र शान्त वातावरण यिनको अद्वितीय विशेषता हो, जसले पर्यटक र अनुसन्धानकर्ताहरूलाई आकर्षित गर्दछ। औद्योगिकीकरणले यस अद्वितीय विशेषतालाई नष्ट गरी पर्यटन र सांस्कृतिक महत्त्वमा ह्रास ल्याउँछ। ठूला आयोजनाहरूले यी स्रोतहरूको उपलब्धतामा परिवर्तन ल्याई स्थानीय जीविकोपार्जनमा प्रतिकूल प्रभाव पार्दछन्। संरक्षित क्षेत्रहरू स्थापना गर्दा दीर्घकालीन संरक्षणको अभिप्राय राखिएको हुन्छ। तर अल्पकालीन आर्थिक लाभका लागि यी क्षेत्रहरूमा ठूला आयोजनाहरू सञ्चालन गर्दा यो दीर्घकालीन प्रतिबद्धताको अवमूल्यन हुन्छ। वास्तवमा, संरक्षित क्षेत्रहरू प्रकृतिको अमूल्य खजाना हुन्, जसको अस्तित्व र अखण्डता सुनिश्चित गर्नु  सबैको दायित्व हो। वास्तविक दिगो विकासको मार्ग भनेकै संरक्षित क्षेत्रहरूको पूर्णता र अखण्डतालाई कायम राख्दै, तिनको बाहिर मात्र विकासका गतिविधिहरू सञ्चालन गर्नु हो।

## निष्कर्ष

माथि उल्लिखित कानूनी विसङ्गतिहरूको विश्लेषणबाट राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ६(१क) को प्रावधान नेपालको संविधानसँग स्पष्ट असङ्गति राख्दछ भन्ने निष्कर्ष निस्कन्छ। यस प्रावधानले वातावरण संरक्षणको सार्वभौम सिद्धान्त, विधायिकी प्रत्यायोजनको कानूनी मान्यता, स्वविवेकीय अधिकारको सीमा, र सहभागितात्मक कानून निर्माणको आधारभूत मूल्यहरूको उल्लङ्घन गरेको देखिन्छ।

कानूनी शासनको सिद्धान्तअनुसार कुनै पनि कानून स्पष्ट, निश्चित, पूर्वानुमानयोग्य र संविधानसम्मत हुनुपर्दछ। तथापि, उक्त प्रावधानले यी सबै आधारभूत मापदण्डहरूमा उल्लेखनीय कमी देखाएको छ, जसले यसको वैधता र औचित्यमाथि गम्भीर प्रश्न उठाएको छ। यस्तो कपटपूर्ण र दोहोरो मापदण्डयुक्त कानूनी व्यवस्थाले न त लगानीकर्ताको दीर्घकालीन हित सुनिश्चित गर्दछ, न त राज्यको प्राकृतिक सम्पदा र पर्यावरणीय संवेदनशीलताप्रतिको प्रतिबद्धतालाई नै समर्थन गर्दछ।

समग्रमा, यस्तो विसङ्गतिपूर्ण कानूनी व्यवस्थाले राज्यको प्राकृतिक सम्पदा तथा जैविक विविधताको संरक्षणप्रतिको संवैधानिक दायित्वलाई कमजोर बनाउनुका साथै वातावरण संरक्षण र दिगो विकासबीचको सन्तुलनलाई अस्त-व्यस्त पार्ने सम्भावना राख्दछ। यस्तो असन्तुलित र दोषपूर्ण कानूनी व्यवस्थाको पुनरावलोकन गरी अमान्य र बदर घोषित गर्नु सर्वोच्च अदालतको संवैधानिक कर्तव्य हो।

Bonus.

"मध्यवर्ती क्षेत्रमा संघ, प्रदेश र स्थानीय तहले निर्माण गर्ने आयोजना सञ्चालन गर्न सक्नेछ" भन्ने  वाक्यांशमा अत्यधिक व्यापक, अपरिभाषित र असीमित अनुमतिको खतरा निहित छ।  यहाँ "आयोजना" भन्ने शब्दको कुनै विशिष्ट परिभाषा वा प्रकृतिको सीमाङ्कन नगरिएकोले, जुनसुकै प्रकारका आयोजनाहरू—चाहे ती संरक्षणमैत्री होउन् वा घातक औद्योगिक परियोजना सञ्चालन गर्न सकिने द्वार खुल्ला छ।  आयोजनाको आकार, क्षमता, लगानी परिमाण वा प्रभाव क्षेत्रको कुनै पनि सीमा निर्धारण गरिएको छैन। साथै आयोजनाहरू कति अवधिका लागि सञ्चालन हुने? स्थायी वा अस्थायी? यसको कुनै उल्लेख छैन।   एकछिनलाई लघु आयोजना नै लघु समयकोलागि संचालन गरिने हो भनेपनि संघ, प्रदेश र स्थानीय तहबीच कुन आयोजना कुन निकायले सञ्चालन गर्न सक्ने भन्ने स्पष्ट विभाजन छैन, जसले दोहोरो अधिकारक्षेत्र र अन्तरनिकाय द्वन्द्वको स्थिति सिर्जना गर्न सक्छ। वातावरणीय ह्रासको क्षतिपूर्तिको विषयमा तीनै सरकारले एक अर्कालाई procastinate गर्ने अवस्था हुन्छ।  एउटै मध्यवर्ती क्षेत्रमा तीनवटै तहका सरकारले छुट्टाछुट्टै आयोजनाहरू सञ्चालन गर्दा उत्पन्न हुने समग्र पर्यावरणीय प्रभावको  (cumulative effect) भयङ्कर हुनसक्ने देखिन्छ। 








