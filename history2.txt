history2

नेपालमा प्राकृतिक संरक्षणको इतिहास अत्यन्त समृद्ध र गौरवशाली छ। प्राचीनकालदेखि नै हाम्रो संस्कृतिमा प्रकृतिको महत्त्वलाई उच्च स्थान दिइएको पाइन्छ। वैदिक उक्ति "माता भूमिः पुत्रोऽहं पृथिव्याः" ले पृथ्वीलाई माताको रूपमा सम्मान गर्ने र प्राकृतिक स्रोतहरूको दिगो उपयोगको महत्त्वलाई प्रकाश पारेको छ। पौराणिक ग्रन्थहरूमा वृक्षारोपणको महत्त्वलाई विशेष स्थान दिइएको छ। मत्स्य पुराणमा उल्लेखित "दशकूपसमा वापी दशवापीसमो हृदः। दशहृदसमः पुत्रो दशपुत्रसमो द्रुमः॥" अनुसार एउटा वृक्ष रोप्नु दश सन्तान भन्दा पुण्यदायी मानिनेको छ। यस्ता उक्तिहरूले हाम्रो सभ्यता र संस्कृति पर्यावरण-केन्द्रित (Ecocentric) रहेको प्रमाणित गर्दछन्।
प्राचीन नेपालमा कानूनी व्यवस्थामार्फत पनि संरक्षणलाई प्राथमिकता दिइएको थियो। गोरखाका राजा राम शाहद्वारा स्थापित २६ थितिमध्ये तेह्रौं र चौधौं थितिले रुख काट्नेलाई कडा दण्डको व्यवस्था गरेको थियो। त्यस्तै, राणाकालमा गोदावरी-फुल्चोकीका रुखहरू काट्नेलाई कठोर दण्डको व्यवस्था गरिएको थियो, जसअनुसार अपराधीलाई काटिएको रुखकै ठुटोमा बाँध्ने प्रावधान रहेको थियो।
आधुनिक कानूनी संरचना
नेपालमा आधुनिक संरक्षण प्रयासहरूको औपचारिक सुरुवात वि.सं. २०१५ मा जंगली जीवजन्तु संरक्षण ऐन जारी भएपछि भएको हो। यस ऐनले प्रजाति-केन्द्रित संरक्षण (Species-centric conservation) को अवधारणालाई अंगीकार गर्यो। तत्पश्चात्, वि.सं. २०२९ मा राष्ट्रिय निकुञ्ज तथा वन्यजन्तु संरक्षण ऐन जारी गरी संरक्षणको दायरालाई विस्तार गरियो। यस ऐनले जैविक विविधताका तीनवटै आयामहरू - जिनीय विविधता, प्रजाति विविधता र पारिस्थितिकीय प्रणाली विविधता (Genetic, species and ecosystem diversity) - को समग्र संरक्षणमा जोड दियो।


दश कूप (१० इनार) को तुलनामा एक पोखरी (वापी) उत्तम हुन्छ। १० पोखरीहरू भन्दा एक ताल (हृद) श्रेयस्कर हुन्छ। १० तालहरू भन्दा एक सुसन्तान उत्तम हुन्छ।
१० सुसन्तानहरू भन्दा एक वृक्ष (रूख) श्रेष्ठ र उपयोगी छ।