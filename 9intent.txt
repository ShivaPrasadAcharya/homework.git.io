intent march 8 3.30 pm

विधायिकी मनसायको संरक्षणको नाममा संवैधानिक सर्वोच्चतालाई परित्याग गर्न मिल्दैन। विधायिकी मनसाय केवल संविधानको परिधिभित्र रहँदासम्म मात्र संरक्षणयोग्य हुन्छ। विधायिकी मनसाय र संविधानको मूल्य, मान्यता र भावनाबीच द्वन्द्व उत्पन्न हुँदा संविधानलाई प्राथमिकता दिनुपर्छ। यदि विधायिकी मनसाय संविधानसम्मत छैन भने त्यस्तो मनसायलाई शीरोधार्य गर्दै संविधानलाई क्षतविक्षेत गराउने कार्यमा सति जान सकिंदैन। आत्मसंयमताको अतिरञ्जित अवधारणाले न्यायपालिकाको जाग्रत चेतनालाई अकर्मण्य बनाउँछ। न्यायिक आत्मसंयमता भनेको न्यायिक जडता होइन।  अति 
आत्मसंयमताले न्यायलाई शिथिल र यान्त्रिक बनाउँछ।  संविधानप्रति समर्पित न्यायपालिकाले संसदीय कानूनको संवैधानिकताको परीक्षण गर्दा कुनै संकोच गर्नु हुँदैन। न्यायिक आत्मसंयमताको नाममा न्यायिक कर्तव्यबाट विमुख हुनु न्यायिक विचलन हो। न्यायिक आत्मसंयमता भनेको विधायिकी विवेकको अन्ध-अनुकरण होइन। न्यायपालिकाले संविधानको रक्षकको रूपमा सक्रिय र सजग भूमिका निर्वाह गर्नुपर्छ।

संविधानको व्याख्या गर्नु भनेको केवल शाब्दिक अर्थ लगाउने यान्त्रिक प्रक्रिया होइन। यो जीवन्त संविधानलाई युगानुकूल प्रवाहित गर्ने सृजनात्मक शक्ति हो।  यो त संवैधानिक प्रावधानहरूमा प्राण फुक्नु हो। अदालतले आफ्नो संवैधानिक कर्तव्य पालन गर्दा कुनै पनि अदृश्य सीमारेखाको विचार गर्नु आवश्यक छैन। संविधानको संरक्षक हुनु न्यायपालिकाको दायित्व हो, विशेषाधिकार होइन।  संवैधानिकताको परीक्षण गहन अध्ययन, विश्लेषण र विवेकपूर्ण निष्कर्षको आधारमा गरिन्छ। अदालतका निर्णयहरू कुनै अनुमान वा लक्षण होइनन् अपितु वस्तुनिष्ठ र विवेकशील विश्लेषणको परिणाम हो। 

संवैधानिक प्रश्नहरूलाई "शङ्का" वा "अनिश्चितता" को दायरामा राख्नु न्यायिक जिम्मेवारीबाट पलायन हुनु हो। प्रारम्भिक रूपमा नै कुनै कानून संविधानसम्मत नदेखिएको अवस्थामा सो कानून संविधानसम्मत छ भनी प्रमाणित गर्ने भार विधायिकामा हुन्छ। संविधान आफैंमा अधिकारको सीमारेखा हो। संविधानभित्र रहेर मात्र विधायिकाले आफ्नो अधिकार प्रयोग गर्नुपर्ने हुन्छ। संविधान नै एकमात्र मापदण्ड हो जसको आधारमा अदालतले संसदीय कानूनको परीक्षण गर्दछ। यसको निम्ति संविधान निर्माताको मनसायको खोजी हुनसक्ला तर संसदको मनसाय वा औचित्यको खोजी गरिंदैन। 

विधायिकी मनसाय संवैधानिक सीमाभित्र रहनु अनिवार्य छ। विधायिकी मनसाय र संविधानको प्रावधानबीच द्वन्द्व हुँदा संविधानको प्रावधानले प्राथमिकता पाउँछ। संविधानप्रतिकूलका विधायिकी मनसाय अवरुद्ध हुनु नै संविधानवादको आधारभूत उद्देश्य हो। न्यायपालिकाले संविधानविरुद्ध विधायिकी मनसायलाई अवरुद्ध गर्नु संवैधानिक कर्तव्य हो, न कि संवैधानिक अतिक्रमण।
